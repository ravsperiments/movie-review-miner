{
  "url": "https://baradwajrangan.wordpress.com/2025/06/07/readers-write-in-809-%e0%ae%b5%e0%ae%b2%e0%ae%a4%e0%af%81%e0%ae%9a%e0%ae%be%e0%ae%b0%e0%ae%bf-%e0%ae%86%e0%ae%a4%e0%ae%b0%e0%ae%b5%e0%ae%be%e0%ae%b3%e0%ae%b0%e0%af%8d%e0%ae%95%e0%ae%b3%e0%af%8d/",
  "title": "Readers Write In #809: \u0bb5\u0bb2\u0ba4\u0bc1\u0b9a\u0bbe\u0bb0\u0bbf \u0b86\u0ba4\u0bb0\u0bb5\u0bbe\u0bb3\u0bb0\u0bcd\u0b95\u0bb3\u0bcd \u0b85\u0b9f\u0bbf\u0baa\u0bcd\u0baa\u0b9f\u0bc8\u0baf\u0bbf\u0bb2\u0bcd  \u0b9a\u0bbe\u0ba4\u0bbf, \u0bae\u0ba4, \u0b87\u0ba9\u0bb5\u0bc6\u0bb1\u0bbf\u0baf\u0bb0\u0bcd\u0b95\u0bb3\u0bbe\u00a0?",
  "summary": "ByJeeva P",
  "date": "June 7, 2025",
  "full_review": "ByJeeva P\n\n\u0ba8\u0bbe\u0ba9\u0bcd \u0b9a\u0bbf\u0ba4\u0bcd\u0ba4\u0bbe\u0ba8\u0bcd\u0ba4 \u0bb0\u0bc0\u0ba4\u0bbf\u0baf\u0bbe\u0b95 \u0b8e\u0ba9\u0bcd\u0ba9\u0bc1\u0b9f\u0ba9\u0bcd \u0bae\u0bc1\u0bb1\u0bcd\u0bb1\u0bbf\u0bb2\u0bc1\u0bae\u0bcd \u0bb5\u0bc7\u0bb1\u0bc1\u0baa\u0b9f\u0bc1\u0baa\u0bb5\u0bb0\u0bcd\u0b95\u0bb3\u0bbf\u0b9f\u0bae\u0bcd \u0b95\u0bca\u0b9e\u0bcd\u0b9a\u0bae\u0bc1\u0bae\u0bcd \u0b85\u0bb0\u0b9a\u0bbf\u0baf\u0bb2\u0bc8 \u0baa\u0bb1\u0bcd\u0bb1\u0bbf \u0bb5\u0bbf\u0bb5\u0bbe\u0ba4\u0bbf\u0baa\u0bcd\u0baa\u0ba4\u0bbf\u0bb2\u0bcd\u0bb2\u0bc8 \u0b8e\u0ba9\u0bcd\u0bb1 \u0bae\u0bc1\u0b9f\u0bbf\u0bb5\u0bc8 \u0b9a\u0bbf\u0bb2 \u0bb5\u0bb0\u0bc1\u0b9f\u0b99\u0bcd\u0b95\u0bb3\u0bc1\u0b95\u0bcd\u0b95\u0bc1 \u0bae\u0bc1\u0ba9\u0bcd\u0ba9\u0bbe\u0bb2\u0bcd \u0ba4\u0bbe\u0ba9\u0bcd \u0b8e\u0b9f\u0bc1\u0ba4\u0bcd\u0ba4\u0bc7\u0ba9\u0bcd. \u0ba8\u0bbe\u0ba9\u0bcd \u0b85\u0bb5\u0bb0\u0bcd\u0b95\u0bb3\u0bc1\u0b9f\u0ba9\u0bcd \u0bb5\u0bbf\u0bb5\u0bbe\u0ba4\u0bbf\u0baa\u0bcd\u0baa\u0ba4\u0bc8 \u0ba8\u0bbf\u0bb1\u0bc1\u0ba4\u0bcd\u0ba4\u0bbf\u0baf\u0bae\u0bc8\u0b95\u0bcd\u0b95\u0bc1 \u0b9a\u0bbf\u0bb2 \u0b89\u0ba3\u0bcd\u0bae\u0bc8\u0baf\u0bb1\u0bcd\u0bb1 \u0b95\u0bbe\u0bb0\u0ba3\u0b99\u0bcd\u0b95\u0bb3\u0bcd \u0ba8\u0bbe\u0ba9\u0bcd \u0b8e\u0ba4\u0bbf\u0bb0\u0bcd\u0baa\u0bbe\u0bb0\u0bcd\u0ba4\u0bcd\u0ba4\u0ba4\u0bc1 \u0baa\u0bcb\u0bb2\u0bb5\u0bc7 \u0b95\u0bb1\u0bcd\u0baa\u0bbf\u0b95\u0bcd\u0b95\u0baa\u0bcd \u0baa\u0b9f\u0bcd\u0b9f\u0ba4\u0bc1 \u2013\n\n\u201c\u0b85\u0bb5\u0ba9\u0bc1\u0b95\u0bcd\u0b95\u0bc1 \u0bb5\u0bb2\u0ba4\u0bc1\u0b9a\u0bbe\u0bb0\u0bbf \u0b86\u0ba4\u0bb0\u0bb5\u0bbe\u0bb3\u0bb0\u0bcd\u0b95\u0bb3\u0bcd \u0bae\u0bc7\u0bb2\u0bcd \u0b8e\u0b95\u0bcd\u0b95\u0b9a\u0bcd\u0b9a\u0b95\u0bcd\u0b95 \u0bb5\u0bc6\u0bb1\u0bc1\u0baa\u0bcd\u0baa\u0bc1. \u0b87\u0ba8\u0bcd\u0ba4\u0bbf\u0baf\u0bbe \u0b89\u0b9f\u0bcd\u0baa\u0b9f \u0baa\u0bb2 \u0ba8\u0bbe\u0b9f\u0bc1\u0b95\u0bb3\u0bbf\u0ba9\u0bcd \u0bb5\u0bb2\u0ba4\u0bc1\u0b9a\u0bbe\u0bb0\u0bbf \u0b85\u0bb0\u0b9a\u0bbe\u0b99\u0bcd\u0b95\u0b99\u0bcd\u0b95\u0bb3\u0bbf\u0ba9\u0bcd \u0b85\u0b95\u0bcd\u0b95\u0bbf\u0bb0\u0bae\u0b99\u0bcd\u0b95\u0bb3\u0bc8\u0b95\u0bcd \u0b95\u0ba3\u0bcd\u0b9f\u0bc1\u0bae\u0bcd \u0b85\u0bb5\u0bcd\u0bb5\u0bb0\u0b9a\u0bc1\u0b95\u0bb3\u0bc8 \u0bb5\u0bb2\u0ba4\u0bc1\u0b9a\u0bbe\u0bb0\u0bbf \u0b86\u0ba4\u0bb0\u0bb5\u0bbe\u0bb3\u0bb0\u0bcd\u0b95\u0bb3\u0bcd \u0ba4\u0bca\u0b9f\u0bb0\u0bcd\u0ba8\u0bcd\u0ba4\u0bc1 \u0b86\u0ba4\u0bb0\u0bbf\u0ba4\u0bcd\u0ba4\u0bc1\u0bae\u0bcd \u0b95\u0bca\u0ba3\u0bcd\u0b9f\u0bbe\u0b9f\u0bbf\u0baf\u0bc1\u0bae\u0bcd \u0bb5\u0bb0\u0bc1\u0bb5\u0ba4\u0bc8 \u0b85\u0bb5\u0ba9\u0bbe\u0bb2\u0bcd \u0b9a\u0b95\u0bbf\u0ba4\u0bcd\u0ba4\u0bc1\u0b95\u0bcd\u0b95\u0bca\u0bb3\u0bcd\u0bb3 \u0bae\u0bc1\u0b9f\u0bbf\u0baf\u0bb5\u0bbf\u0bb2\u0bcd\u0bb2\u0bc8. \u0b85\u0ba4\u0ba9\u0bbe\u0bb2\u0bcd \u0b85\u0bb5\u0bb0\u0bcd\u0b95\u0bb3\u0bc1\u0b9f\u0ba9\u0bcd \u0baa\u0bc7\u0b9a \u0bae\u0bb1\u0bc1\u0b95\u0bcd\u0b95\u0bbf\u0bb1\u0bbe\u0ba9\u0bcd.\u201d\n\n\u201c\u0b85\u0bb5\u0ba9\u0bc1\u0b95\u0bcd\u0b95\u0bc1 \u0bb5\u0bb2\u0ba4\u0bc1\u0b9a\u0bbe\u0bb0\u0bbf\u0b95\u0bb3\u0bc1\u0b9f\u0ba9\u0bcd \u0bb5\u0bbf\u0bb5\u0bbe\u0ba4\u0bbf\u0baa\u0bcd\u0baa\u0ba4\u0bbf\u0bb2\u0bcd \u0baa\u0baf\u0bae\u0bcd. \u0b85\u0bb5\u0bb0\u0bcd\u0b95\u0bb3\u0ba4\u0bc1 \u0ba4\u0bb0\u0baa\u0bcd\u0baa\u0bc1 \u0ba8\u0bbf\u0baf\u0bbe\u0baf\u0b99\u0bcd\u0b95\u0bb3\u0bcd \u0b85\u0bb5\u0ba9\u0ba4\u0bc1 \u0ba8\u0bc6\u0b9f\u0bc1\u0ba8\u0bbe\u0bb3\u0bcd \u0baa\u0bc1\u0bb0\u0bbf\u0ba4\u0bb2\u0bbf\u0ba9\u0bcd \u0b85\u0b9f\u0bbf\u0baa\u0bcd\u0baa\u0b9f\u0bc8\u0b95\u0bb3\u0bc8 \u0b9a\u0bc1\u0b95\u0bcd\u0b95\u0bc1\u0ba8\u0bc2\u0bb1\u0bbe\u0b95 \u0b89\u0b9f\u0bc8\u0ba4\u0bcd\u0ba4\u0bc1 \u0bb5\u0bbf\u0b9f\u0bc1\u0bae\u0bcd \u0b8e\u0ba9 \u0b85\u0b9e\u0bcd\u0b9a\u0bc1\u0b95\u0bbf\u0bb1\u0bbe\u0ba9\u0bcd\u201d \u0b87\u0ba4\u0bc1 \u0baa\u0bca\u0ba4\u0bc1\u0bb5\u0bbe\u0b95 \u0bb5\u0bb2\u0ba4\u0bc1\u0b9a\u0bbe\u0bb0\u0bbf \u0b86\u0ba4\u0bb0\u0bb5\u0bbe\u0bb3\u0bb0\u0bcd\u0b95\u0bb3\u0bbf\u0ba9\u0bcd \u0b8e\u0ba9\u0bcd\u0ba9\u0bc8\u0baa\u0bcd \u0baa\u0bb1\u0bcd\u0bb1\u0bbf\u0baf \u0baa\u0bc1\u0bb0\u0bbf\u0ba4\u0bb2\u0bcd.\n\n\u201c\u0b85\u0bb5\u0ba9\u0bcd \u0bb5\u0bb2\u0ba4\u0bc1\u0b9a\u0bbe\u0bb0\u0bbf\u0b95\u0bb3\u0bc8 \u0b9a\u0bbe\u0ba4\u0bbf, \u0bae\u0ba4, \u0b87\u0ba9\u0bb5\u0bc6\u0bb1\u0bbf\u0baf\u0bbe\u0bb3\u0bb0\u0bcd\u0b95\u0bb3\u0bbe\u0b95 \u0b95\u0bb0\u0bc1\u0ba4\u0bc1\u0b95\u0bbf\u0bb1\u0bbe\u0ba9\u0bcd. \u0b85\u0bb5\u0bb0\u0bcd\u0b95\u0bb3\u0bc1\u0b9f\u0ba9\u0bcd \u0bb5\u0bbf\u0bb5\u0bbe\u0ba4\u0bbf\u0baa\u0bcd\u0baa\u0ba4\u0bc7 \u0b85\u0bb5\u0ba9\u0bc1\u0b95\u0bcd\u0b95\u0bc1 \u0b85\u0bb5\u0bae\u0bbe\u0ba9\u0b95\u0bb0\u0bae\u0bbe\u0ba9 \u0ba4\u0bcb\u0ba9\u0bcd\u0bb1\u0bc1\u0b95\u0bbf\u0bb1\u0ba4\u0bc1.\u201d\n\n\u0b87\u0bae\u0bcd\u0bae\u0bc2\u0ba9\u0bcd\u0bb1\u0bbf\u0bb2\u0bcd \u0b8e\u0ba8\u0bcd\u0ba4 \u0bb5\u0bbe\u0ba4\u0ba4\u0bcd\u0ba4\u0bc8\u0baf\u0bc1\u0bae\u0bcd \u0baa\u0bca\u0bb0\u0bc1\u0b9f\u0bcd\u0b9f\u0bc1 \u0ba8\u0bbe\u0ba9\u0bcd \u0b8e\u0ba9\u0bcd \u0bae\u0bc1\u0b9f\u0bbf\u0bb5\u0bc8 \u0ba4\u0bb1\u0bcd\u0b9a\u0bae\u0baf\u0bae\u0bcd \u0b8e\u0b9f\u0bc1\u0b95\u0bcd\u0b95\u0bb5\u0bbf\u0bb2\u0bcd\u0bb2\u0bc8 \u0b8e\u0ba9\u0bcd\u0baa\u0ba4\u0bc7 \u0bae\u0bb1\u0bc1\u0b95\u0bcd\u0b95 \u0bae\u0bc1\u0b9f\u0bbf\u0baf\u0bbe\u0ba4 \u0b89\u0ba3\u0bcd\u0bae\u0bc8.\n\n\u0b86\u0ba9\u0bbe\u0bb2\u0bcd \u0baa\u0ba4\u0bcd\u0ba4\u0bc1 \u0bb5\u0bb0\u0bc1\u0b9f\u0b99\u0bcd\u0b95\u0bb3\u0bc1\u0b95\u0bcd\u0b95\u0bc1 \u0bae\u0bc1\u0ba9\u0bcd\u0baa\u0bc1 \u0bb5\u0bb0\u0bc8 \u0b87\u0b95\u0bcd\u0b95\u0bbe\u0bb0\u0ba3\u0b99\u0bcd\u0b95\u0bb3\u0bbf\u0bb2\u0bcd \u0b9a\u0bbf\u0bb2\u0bb5\u0bb1\u0bcd\u0bb1\u0bbf\u0bb2\u0bcd \u0b8e\u0ba9\u0b95\u0bcd\u0b95\u0bc1 \u0b89\u0b9f\u0ba9\u0bcd\u0baa\u0bbe\u0b9f\u0bc1 \u0b87\u0bb0\u0bc1\u0ba8\u0bcd\u0ba4\u0ba4\u0bc1\u0bae\u0bcd \u0b93\u0bb0\u0bcd \u0b85\u0bb3\u0bb5\u0bc1\u0b95\u0bcd\u0b95\u0bc1 \u0b89\u0ba3\u0bcd\u0bae\u0bc8 \u0b8e\u0ba9\u0bcd\u0bb1\u0bc7 \u0b9a\u0bca\u0bb2\u0bcd\u0bb2\u0bbf\u0baf\u0bbe\u0b95 \u0bb5\u0bc7\u0ba3\u0bcd\u0b9f\u0bc1\u0bae\u0bcd. \u0ba8\u0bbe\u0ba9\u0bcd \u0b93\u0bb0\u0bcd \u0b87\u0b9f\u0ba4\u0bc1\u0b9a\u0bbe\u0bb0\u0bbf \u0b95\u0bc1\u0b9f\u0bc1\u0bae\u0bcd\u0baa\u0ba4\u0bcd\u0ba4\u0bbf\u0bb2\u0bcd \u0baa\u0bbf\u0bb1\u0ba8\u0bcd\u0ba4\u0bae\u0bc8\u0baf\u0bbe\u0bb2\u0bcd \u0bb5\u0bb2\u0ba4\u0bc1\u0b9a\u0bbe\u0bb0\u0bbf\u0b95\u0bb3\u0bcd \u0b85\u0ba9\u0bc8\u0bb5\u0bb0\u0bc1\u0bae\u0bcd \u0bae\u0ba4, \u0b9a\u0bbe\u0ba4\u0bbf \u0bae\u0bb1\u0bcd\u0bb1\u0bc1\u0bae\u0bcd \u0b87\u0ba9 \u0bb5\u0bc6\u0bb1\u0bbf\u0baf\u0bb0\u0bcd\u0b95\u0bb3\u0bcd \u0b8e\u0ba9\u0bcd\u0bb1\u0bc7 \u0b8e\u0ba9\u0b95\u0bcd\u0b95\u0bc1 \u0b95\u0bb1\u0bcd\u0baa\u0bbf\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f\u0bc1 \u0bb5\u0ba8\u0bcd\u0ba4\u0ba4\u0bc1. \u0b87\u0ba8\u0bcd\u0ba4\u0bc1\u0ba4\u0bcd\u0ba4\u0bc1\u0bb5 \u0b86\u0ba4\u0bb0\u0bb5\u0bbe\u0bb3\u0bb0\u0bcd\u0b95\u0bb3\u0bc8 \u0b92\u0ba9\u0bcd\u0bb1\u0bc1 \u0baa\u0bbf\u0bb0\u0bbe\u0bae\u0ba3 \u0b86\u0ba4\u0bbf\u0b95\u0bcd\u0b95 \u0b86\u0ba4\u0bb0\u0bb5\u0bbe\u0bb3\u0bb0\u0bcd\u0b95\u0bb3\u0bcd \u0b85\u0bb2\u0bcd\u0bb2\u0ba4\u0bc1 \u0b87\u0ba8\u0bcd\u0ba4\u0bc1\u0bae\u0ba4 \u0bb5\u0bc6\u0bb1\u0bbf\u0baf\u0bb0\u0bcd\u0b95\u0bb3\u0bcd \u0b8e\u0ba9\u0bcd\u0bb1\u0bc7 \u0b8e\u0ba9\u0b95\u0bcd\u0b95\u0bc1 \u0b85\u0b9f\u0bc8\u0baf\u0bbe\u0bb3\u0bae\u0bcd \u0b95\u0bbe\u0b9f\u0bcd\u0b9f\u0bbf\u0ba9\u0bb0\u0bcd \u0b87\u0b9f\u0ba4\u0bc1\u0b9a\u0bbe\u0bb0\u0bbf\u0baf\u0bbf\u0ba9\u0bb0\u0bcd. \u0b86\u0ba9\u0bbe\u0bb2\u0bcd \u0b87\u0bb1\u0bc1\u0ba4\u0bbf\u0baf\u0bbf\u0bb2\u0bcd \u0b89\u0ba3\u0bcd\u0bae\u0bc8 \u0b85\u0bb5\u0bcd\u0bb5\u0bb3\u0bb5\u0bc1 \u0b92\u0bb1\u0bcd\u0bb1\u0bc8\u0baa\u0bcd\u0baa\u0b9f\u0bc8\u0baf\u0bbe\u0ba9\u0ba4\u0bbe\u0b95 \u0b87\u0bb2\u0bcd\u0bb2\u0bc8 \u0b8e\u0ba9\u0bcd\u0baa\u0ba4\u0bc8 \u0baa\u0bbf\u0ba9\u0bcd\u0ba9\u0bbe\u0bb3\u0bbf\u0bb2\u0bcd \u0baa\u0bc1\u0bb0\u0bbf\u0ba8\u0bcd\u0ba4\u0bc1\u0b95\u0bca\u0ba3\u0bcd\u0b9f\u0bc7\u0ba9\u0bcd.\n\n***\n\n\u201c\u0ba8\u0bc7\u0bb0\u0bc1 \u0b92\u0bb0\u0bc1 \u0baa\u0bb0\u0bae\u0bcd\u0baa\u0bb0\u0bc8 \u0b87\u0b9a\u0bc1\u0bb2\u0bbe\u0bae\u0bbf\u0baf\u0bb0\u0bcd. \u0b85\u0bb5\u0bb0\u0bc1\u0b95\u0bcd\u0b95\u0bc1 \u0b87\u0ba8\u0bcd\u0ba4\u0bbf\u0baf\u0bbe\u0bb5\u0bc8 \u0bb5\u0bbf\u0b9f \u0baa\u0bbe\u0b95\u0bbf\u0bb8\u0bcd\u0ba4\u0bbe\u0ba9\u0bbf\u0ba9\u0bcd \u0bae\u0bc7\u0bb2\u0bcd \u0ba4\u0bbe\u0ba9\u0bcd \u0baa\u0bb1\u0bcd\u0bb1\u0bc1 \u0b85\u0ba4\u0bbf\u0b95\u0bae\u0bcd.\u201d\n\n\u201c\u0b87\u0ba8\u0bcd\u0ba4\u0bbf\u0baf\u0bbe\u0bb5\u0bc8 \u0b87\u0ba8\u0bcd\u0ba4\u0bc1 \u0ba8\u0bbe\u0b9f\u0bbe\u0b95 \u0bae\u0bbe\u0bb1\u0bcd\u0bb1\u0bc1\u0bae\u0bcd \u0bae\u0bc1\u0baf\u0bb1\u0bcd\u0b9a\u0bbf\u0baf\u0bbf\u0bb2\u0bcd \u0b85\u0ba4\u0ba9\u0bcd \u0b9c\u0ba9\u0ba8\u0bbe\u0baf\u0b95 \u0bb5\u0bbf\u0bb4\u0bc1\u0bae\u0bbf\u0baf\u0b99\u0bcd\u0b95\u0bb3\u0bcd \u0b85\u0bb4\u0bbf\u0ba8\u0bcd\u0ba4\u0bbe\u0bb2\u0bc1\u0bae\u0bcd \u0b85\u0bb5\u0bc8 \u0ba4\u0bb5\u0bbf\u0bb0\u0bcd\u0b95\u0bcd\u0b95 \u0bae\u0bc1\u0b9f\u0bbf\u0baf\u0bbe\u0ba4\u0bb5\u0bc8. \u0b9c\u0ba9\u0ba8\u0bbe\u0baf\u0b95\u0ba4\u0bcd\u0ba4\u0bc8 \u0bb5\u0bbf\u0b9f \u0b87\u0ba8\u0bcd\u0ba4\u0bc1 \u0bae\u0ba4 \u0b86\u0ba4\u0bbf\u0b95\u0bcd\u0b95\u0bae\u0bc7 \u0ba8\u0bae\u0bcd \u0ba8\u0bbe\u0b9f\u0bcd\u0b9f\u0bc1\u0b95\u0bcd\u0b95\u0bc1 \u0b85\u0ba4\u0bcd\u0ba4\u0bbf\u0baf\u0bbe\u0bb5\u0b9a\u0bbf\u0baf\u0bae\u0bcd \u0b86\u0b95\u0bc1\u0bae\u0bcd.\u201d\n\n\u0b87\u0bae\u0bcd\u0bae\u0bbe\u0ba4\u0bbf\u0bb0\u0bbf \u0b85\u0baa\u0ba4\u0bcd\u0ba4\u0bae\u0bbe\u0ba9 \u0b85\u0ba4\u0bc7 \u0ba8\u0bc7\u0bb0\u0ba4\u0bcd\u0ba4\u0bbf\u0bb2\u0bcd \u0b86\u0baa\u0ba4\u0bcd\u0ba4\u0bbe\u0ba9 \u0bb5\u0bbe\u0ba4\u0b99\u0bcd\u0b95\u0bb3\u0bcd \u0bb5\u0bb2\u0ba4\u0bc1\u0b9a\u0bbe\u0bb0\u0bbf\u0b95\u0bb3\u0bbf\u0b9f\u0bae\u0bbf\u0bb0\u0bc1\u0ba8\u0bcd\u0ba4\u0bc1 \u0bb5\u0bb0\u0bc1\u0bae\u0bcd\u0baa\u0bca\u0bb4\u0bc1\u0ba4\u0bc1, \u0b85\u0ba4\u0bbf\u0bb0\u0bcd\u0b9a\u0bcd\u0b9a\u0bbf\u0baf\u0bc1\u0bae\u0bcd \u0b87\u0ba9\u0bae\u0bcd\u0baa\u0bc1\u0bb0\u0bbf\u0baf\u0bbe \u0b95\u0bcb\u0baa\u0bae\u0bc1\u0bae\u0bcd \u0b8e\u0ba9\u0bcd\u0ba9\u0bc8 \u0b85\u0baa\u0bcd\u0baa\u0b9f\u0bbf\u0baf\u0bc7 \u0bb5\u0bbf\u0bb4\u0bc1\u0b99\u0bcd\u0b95 \u0bae\u0bc1\u0bb1\u0bcd\u0baa\u0b9f\u0bc1\u0bae\u0bcd\u0baa\u0bcb\u0ba4\u0bc1, \u0b8e\u0bb0\u0bbf\u0bae\u0bb2\u0bc8 \u0baa\u0bcb\u0bb2\u0bcd \u0b95\u0bc1\u0bae\u0bc1\u0bb1\u0bc1\u0bae\u0bcd \u0b8e\u0ba9\u0bcd \u0bae\u0ba9\u0bae\u0bcd \u0b9a\u0bca\u0bb2\u0bcd\u0bb2\u0bc1\u0bae\u0bcd \u0bae\u0bb1\u0bc1\u0bae\u0bca\u0bb4\u0bbf\u0b95\u0bb3\u0bcd \u0b87\u0bb5\u0bc8\u0ba4\u0bbe\u0ba9\u0bcd \u2013\n\n\u201c\u0b87\u0bb5\u0bb0\u0bcd \u0b92\u0bb0\u0bc1 \u0baa\u0bbe\u0bb0\u0bcd\u0baa\u0bcd\u0baa\u0ba9\u0bb0\u0bcd. \u0b87\u0bb5\u0bb0\u0bc1\u0b95\u0bcd\u0b95\u0bc1 \u0b87\u0ba9\u0bb5\u0bc6\u0bb1\u0bbf \u0bae\u0bc1\u0bb1\u0bcd\u0bb1\u0bbf\u0baa\u0bcd\u0baa\u0bcb\u0baf\u0bcd \u0bb5\u0bbf\u0b9f\u0bcd\u0b9f\u0ba4\u0bc1. \u0ba8\u0bae\u0bcd\u0bae\u0bc8\u0baa\u0bcd \u0baa\u0bcb\u0ba9\u0bcd\u0bb1 \u0baa\u0bbf\u0bb1\u0bcd\u0baa\u0b9f\u0bcd\u0b9f \u0b9a\u0bbe\u0ba4\u0bbf\u0baf\u0bbf\u0ba9\u0bb0\u0bcd \u0b85\u0bb0\u0b9a\u0bc1 \u0baa\u0ba4\u0bb5\u0bbf\u0b95\u0bb3\u0bc1\u0b95\u0bcd\u0b95\u0bc1 \u0bb5\u0bb0\u0bc1\u0bb5\u0ba4\u0bc8\u0b95\u0bcd\u0b95\u0ba3\u0bcd\u0b9f\u0bc1 \u0ba8\u0bca\u0ba8\u0bcd\u0ba4\u0bc1 \u0baa\u0bcb\u0baf\u0bcd \u0b87\u0bb0\u0bc1\u0b95\u0bcd\u0b95\u0bbf\u0bb1\u0bbe\u0bb0\u0bcd. \u0b87\u0bb5\u0bb0\u0ba4\u0bc1 \u0b87\u0ba9\u0bb5\u0bc6\u0bb1\u0bbf\u0baf\u0bc8 \u0b87\u0bb5\u0bb0\u0bbf\u0b9f\u0bae\u0bc7 \u0ba8\u0bbe\u0bae\u0bcd \u0b8f\u0ba9\u0bcd \u0b95\u0ba3\u0bcd\u0ba3\u0bbe\u0b9f\u0bbf \u0baa\u0bcb\u0bb2\u0bcd \u0baa\u0b9f\u0bae\u0bcd \u0baa\u0bbf\u0b9f\u0bbf\u0ba4\u0bcd\u0ba4\u0bc1 \u0b95\u0bbe\u0b9f\u0bcd\u0b9f\u0b95\u0bcd\u0b95\u0bc2\u0b9f\u0bbe\u0ba4\u0bc1 ? \u0b87\u0bb5\u0bb0\u0bc8 \u0b87\u0ba9\u0bb5\u0bc6\u0bb1\u0bbf\u0baf\u0bb0\u0bcd \u0b8e\u0ba9\u0bcd\u0bb1\u0bc1 \u0b9a\u0bca\u0ba9\u0bcd\u0ba9\u0bbe\u0bb2\u0bcd \u0b95\u0ba3\u0bcd\u0b9f\u0bbf\u0baa\u0bcd\u0baa\u0bbe\u0b95 \u0b85\u0ba4\u0bbf\u0bb0\u0bcd\u0b9a\u0bcd\u0b9a\u0bbf\u0baf\u0bbf\u0bb2\u0bcd \u0b87\u0ba4\u0bb1\u0bcd\u0b95\u0bc1\u0bae\u0bc7\u0bb2\u0bcd \u0ba8\u0bae\u0bcd\u0bae\u0bcb\u0b9f\u0bc1 \u0bb5\u0bbe\u0ba4\u0ba4\u0bcd\u0ba4\u0bc1\u0b95\u0bcd\u0b95\u0bc1 \u0bb5\u0bb0 \u0bae\u0bbe\u0b9f\u0bcd\u0b9f\u0bbe\u0bb0\u0bcd!\u201d\n\n\u0b86\u0ba9\u0bbe\u0bb2\u0bcd \u0baa\u0bbf\u0bb0\u0b9a\u0bcd\u0ba9\u0bc8 \u0b8e\u0ba9\u0bcd\u0ba9 \u0bb5\u0bc6\u0ba9\u0bcd\u0bb1\u0bbe\u0bb2\u0bcd \u0ba8\u0bbe\u0ba9\u0bcd \u0b8e\u0ba9\u0bcd \u0bae\u0ba9\u0ba4\u0bbf\u0bb2\u0bcd \u0b85\u0b95\u0bcd\u0b95\u0ba3\u0bae\u0bcd \u0ba4\u0bcb\u0ba9\u0bcd\u0bb1\u0bbf\u0baf\u0ba4\u0bc8 \u0b92\u0bb0\u0bc1\u0baa\u0bcb\u0ba4\u0bc1\u0bae\u0bcd \u0b85\u0bb5\u0bb0\u0bcd\u0b95\u0bb3\u0bbf\u0b9f\u0ba4\u0bcd\u0ba4\u0bbf\u0bb2\u0bcd \u0baa\u0bbf\u0bb0\u0b95\u0b9f\u0ba9\u0baa\u0bcd \u0baa\u0b9f\u0bc1\u0ba4\u0bcd\u0ba4\u0bbf\u0baf\u0ba4\u0bbf\u0bb2\u0bcd\u0bb2\u0bc8.\n\n\u0b95\u0bbe\u0bb0\u0ba3\u0bae\u0bcd? \u0b85\u0bb5\u0bcd\u0bb5\u0bbe\u0bb1\u0bc1 \u0b8e\u0ba9\u0bcd\u0ba9\u0bc1\u0b9f\u0ba9\u0bcd \u0bb5\u0bbe\u0ba4\u0bae\u0bcd \u0b9a\u0bc6\u0baf\u0bcd\u0baa\u0bb5\u0bb0\u0bcd\u0b95\u0bb3\u0bbf\u0bb2\u0bcd \u0b92\u0bb0\u0bc1\u0bb5\u0bb0\u0bcd \u0b95\u0bc2\u0b9f \u0ba4\u0ba9\u0bbf\u0baa\u0bcd\u0baa\u0b9f\u0bcd\u0b9f \u0b85\u0bb3\u0bb5\u0bbf\u0bb2\u0bcd \u0b8e\u0ba9\u0bcd\u0ba9\u0bbf\u0b9f\u0bae\u0bcd \u0b9a\u0bbe\u0ba4\u0bbf\u0bb5\u0bc6\u0bb1\u0bbf\u0baf\u0bb0\u0bbe\u0b95 \u0ba8\u0b9f\u0ba8\u0bcd\u0ba4\u0bc1 \u0b95\u0bca\u0ba3\u0bcd\u0b9f\u0ba4\u0bc7 \u0b87\u0bb2\u0bcd\u0bb2\u0bc8 \u0b8e\u0ba9\u0bcd\u0baa\u0ba4\u0bc7 \u0b89\u0ba3\u0bcd\u0bae\u0bc8. \u0b85\u0bb2\u0bc1\u0bb5\u0bb2\u0b95\u0b99\u0bcd\u0b95\u0bb3\u0bbf\u0bb2\u0bcd \u0b8e\u0ba9\u0bcd\u0ba9\u0bc1\u0b9f\u0ba9\u0bcd \u0baa\u0ba3\u0bbf\u0baf\u0bbe\u0bb1\u0bcd\u0bb1\u0bbf\u0baf \u0bb5\u0bb2\u0ba4\u0bc1\u0b9a\u0bbe\u0bb0\u0bbf\u0b95\u0bb3\u0bcd, \u0b8e\u0ba9\u0bcd \u0baa\u0b95\u0bcd\u0b95\u0ba4\u0bcd\u0ba4\u0bc1\u0bb5\u0bc0\u0b9f\u0bcd\u0b9f\u0bc1 \u0bae\u0bbe\u0bae\u0bbe\u0b95\u0bcd\u0b95\u0bb3\u0bcd \u0b85\u0ba9\u0bc8\u0bb5\u0bb0\u0bc1\u0bae\u0bcd \u0b8e\u0ba9\u0b95\u0bcd\u0b95\u0bc1 \u0ba8\u0bb2\u0bcd\u0bb2 \u0ba8\u0ba3\u0bcd\u0baa\u0bb0\u0bcd\u0b95\u0bb3\u0bbe\u0b95 \u0baa\u0bc7\u0b9a\u0bcd\u0b9a\u0bb3\u0bb5\u0bbf\u0bb2\u0bcd \u0bae\u0b9f\u0bcd\u0b9f\u0bc1\u0bae\u0bcd \u0b85\u0bb2\u0bcd\u0bb2, \u0b9a\u0bc6\u0baf\u0bb2\u0bb3\u0bb5\u0bbf\u0bb2\u0bc1\u0bae\u0bcd \u0b87\u0bb0\u0bc1\u0ba8\u0bcd\u0ba4\u0bbf\u0bb0\u0bc1\u0b95\u0bcd\u0b95\u0bbf\u0bb1\u0bbe\u0bb0\u0bcd\u0b95\u0bb3\u0bcd. \u0b85\u0bb5\u0bb0\u0bcd\u0b95\u0bb3\u0bcd \u0b9a\u0bbe\u0ba4\u0bbf\u0bb5\u0bc6\u0bb1\u0bbf\u0baf\u0bb0\u0bcd\u0b95\u0bb3\u0bbe\u0b95 \u0b87\u0bb0\u0bc1\u0baa\u0bcd\u0baa\u0bbf\u0ba9\u0bcd \u0ba8\u0bbe\u0ba9\u0bcd \u0b85\u0bb5\u0bb0\u0bcd\u0b95\u0bb3\u0bc8\u0bb5\u0bbf\u0b9f \u0ba4\u0bbe\u0bb4\u0bcd\u0ba8\u0bcd\u0ba4 \u0b9a\u0bbe\u0ba4\u0bbf\u0baf\u0bc8\u0b9a\u0bcd \u0b9a\u0bc7\u0bb0\u0bcd\u0ba8\u0bcd\u0ba4\u0bb5\u0ba9\u0bcd \u0b8e\u0ba9\u0bcd\u0bb1\u0bc1 \u0ba4\u0bc6\u0bb0\u0bbf\u0ba8\u0bcd\u0ba4 \u0bae\u0bbe\u0ba4\u0bcd\u0ba4\u0bbf\u0bb0\u0ba4\u0bcd\u0ba4\u0bbf\u0bb2\u0bc7\u0baf\u0bc7 \u0b85\u0bb5\u0bb0\u0bcd\u0b95\u0bb3\u0bcd \u0b8e\u0ba9\u0bcd\u0ba9\u0bc8 \u0b92\u0ba4\u0bc1\u0b95\u0bcd\u0b95\u0bbf \u0b87\u0bb0\u0bc1\u0b95\u0bcd\u0b95 \u0bb5\u0bc7\u0ba3\u0bcd\u0b9f\u0bc1\u0bae\u0bcd. \u0b85\u0bb2\u0bcd\u0bb2\u0ba4\u0bc1 \u0b8e\u0ba9\u0ba4\u0bc1 \u0b85\u0bb0\u0b9a\u0bbf\u0baf\u0bb2\u0bcd\u0b9a\u0bbe\u0baf\u0bcd\u0bb5\u0bc1\u0b95\u0bb3\u0bcd \u0ba4\u0bc6\u0bb0\u0bbf\u0ba8\u0bcd\u0ba4\u0baa\u0bcb\u0ba4\u0bbe\u0bb5\u0ba4\u0bc1 \u0b8e\u0ba9\u0bcd\u0ba9\u0bbf\u0b9f\u0bae\u0bcd \u0b87\u0bb0\u0bc1\u0ba8\u0bcd\u0ba4\u0bc1 \u0b92\u0ba4\u0bc1\u0b99\u0bcd\u0b95\u0bbf \u0b87\u0bb0\u0bc1\u0b95\u0bcd\u0b95 \u0bb5\u0bc7\u0ba3\u0bcd\u0b9f\u0bc1\u0bae\u0bcd. \u0b86\u0ba9\u0bbe\u0bb2\u0bcd \u0ba8\u0bbe\u0ba9\u0bcd \u0b85\u0bb5\u0bb0\u0bcd\u0b95\u0bb3\u0bcb\u0b9f\u0bc1 \u0b86\u0bb5\u0bc7\u0b9a\u0bae\u0bbe\u0b95 \u0b9a\u0bca\u0bb1\u0bcd\u0baa\u0bcb\u0bb0\u0bcd \u0baa\u0bc1\u0bb0\u0bbf\u0ba8\u0bcd\u0ba4 \u0b85\u0ba4\u0bc7 \u0bae\u0bbe\u0bb2\u0bc8\u0b95\u0bb3\u0bbf\u0bb2\u0bcd \u0b85\u0bb5\u0bb0\u0bcd\u0b95\u0bb3\u0bcd \u0b8e\u0ba9\u0bcd\u0ba9\u0bc8 \u0b85\u0bb5\u0bb0\u0bcd\u0b95\u0bb3\u0bcd \u0bb5\u0bc0\u0b9f\u0bcd\u0b9f\u0bbf\u0bb1\u0bcd\u0b95\u0bc1 \u0b85\u0bb4\u0bc8\u0ba4\u0bcd\u0ba4\u0bc1 \u0b95\u0bbe\u0baa\u0bbf \u0baa\u0bb0\u0bbf\u0bae\u0bbe\u0bb1\u0bbf \u0b87\u0bb0\u0bc1\u0b95\u0bcd\u0b95\u0bbf\u0bb1\u0bbe\u0bb0\u0bcd\u0b95\u0bb3\u0bcd. \u0b8e\u0ba9\u0bcd\u0ba9\u0bc8 \u0b85\u0bb5\u0bb0\u0bcd\u0b95\u0bb3\u0ba4\u0bc1 \u0bb5\u0bbe\u0b95\u0ba9\u0ba4\u0bcd\u0ba4\u0bbf\u0bb2\u0bcd \u0b85\u0bb4\u0bc8\u0ba4\u0bcd\u0ba4\u0bc1 \u0b9a\u0bc6\u0ba9\u0bcd\u0bb1\u0bc1 \u0b8e\u0ba9\u0ba4\u0bc1 \u0bb5\u0bc0\u0b9f\u0bcd\u0b9f\u0bbf\u0bb2\u0bcd \u0bb5\u0bbf\u0b9f\u0bcd\u0b9f\u0bbf\u0bb0\u0bc1\u0b95\u0bcd\u0b95\u0bbf\u0bb1\u0bbe\u0bb0\u0bcd\u0b95\u0bb3\u0bcd. \u0b85\u0bb5\u0bb0\u0bcd\u0b95\u0bb3\u0ba4\u0bc1 \u0bb5\u0bc6\u0bb3\u0bbf\u0baf\u0bc7 \u0b9a\u0bca\u0bb2\u0bcd\u0bb2\u0bae\u0bc1\u0b9f\u0bbf\u0baf\u0bbe\u0ba4 \u0b95\u0bc1\u0b9f\u0bc1\u0bae\u0bcd\u0baa \u0baa\u0bbf\u0bb0\u0b9a\u0bcd\u0ba9\u0bc8\u0b95\u0bb3\u0bc8 \u0b8e\u0ba9\u0bcd\u0ba9\u0bbf\u0b9f\u0bae\u0bcd \u0b9a\u0bca\u0bb2\u0bcd\u0bb2\u0bbf \u0baa\u0bc1\u0bb2\u0bae\u0bcd\u0baa\u0bbf \u0ba4\u0bc0\u0bb0\u0bcd\u0ba4\u0bcd\u0ba4\u0bbf\u0bb0\u0bc1\u0b95\u0bcd\u0b95\u0bbf\u0bb1\u0bbe\u0bb0\u0bcd\u0b95\u0bb3\u0bcd. \u0b87\u0bb5\u0bcd\u0bb5\u0bb3\u0bb5\u0bc1 \u0b8f\u0ba9\u0bcd \u0b85\u0bb5\u0bb0\u0bcd\u0b95\u0bb3\u0ba4\u0bc1 \u0b95\u0bbe\u0ba4\u0bb2\u0bcd \u0bb5\u0bbe\u0bb4\u0bcd\u0b95\u0bcd\u0b95\u0bc8\u0b95\u0bcd\u0b95\u0bc1 \u0b8e\u0ba9\u0bcd\u0ba9\u0bbf\u0b9f\u0bae\u0bcd \u0b86\u0bb2\u0bcb\u0b9a\u0ba9\u0bc8 \u0b95\u0bc7\u0b9f\u0bcd\u0b9f\u0bc1 \u0bb5\u0bc6\u0bb1\u0bcd\u0bb1\u0bbf\u0baf\u0bc1\u0bae\u0bcd \u0baa\u0bc6\u0bb1\u0bcd\u0bb1\u0bbf\u0bb0\u0bc1\u0b95\u0bcd\u0b95\u0bbf\u0bb1\u0bbe\u0bb0\u0bcd\u0b95\u0bb3\u0bcd.\n\n\u0b8e\u0ba9\u0bb5\u0bc7, \u0ba4\u0ba9\u0bbf\u0baa\u0bcd\u0baa\u0b9f\u0bcd\u0b9f \u0bb5\u0bbe\u0bb4\u0bcd\u0b95\u0bcd\u0b95\u0bc8\u0baf\u0bbf\u0bb2\u0bcd \u0ba8\u0bb2\u0bcd\u0bb2\u0bb5\u0bb0\u0bcd\u0b95\u0bb3\u0bbe\u0b95\u0bb5\u0bc1\u0bae\u0bcd \u0baa\u0ba3\u0bcd\u0baa\u0bbe\u0bb3\u0bb0\u0bcd\u0b95\u0bb3\u0bbe\u0b95\u0bb5\u0bc1\u0bae\u0bcd \u0baa\u0bb4\u0b95 \u0b87\u0ba9\u0bbf\u0bae\u0bc8\u0baf\u0bbe\u0ba9\u0bb5\u0bb0\u0bcd\u0b95\u0bb3\u0bbe\u0b95\u0bb5\u0bc1\u0bae\u0bcd \u0b87\u0bb0\u0bc1\u0b95\u0bcd\u0b95\u0bc1\u0bae\u0bcd \u0b87\u0bb5\u0bb0\u0bcd\u0b95\u0bb3\u0bcd \u0b8e\u0ba4\u0bb1\u0bcd\u0b95\u0bbe\u0b95 \u0b9a\u0bbe\u0ba4\u0bbf, \u0b87\u0ba9 \u0bae\u0bb1\u0bcd\u0bb1\u0bc1\u0bae\u0bcd \u0bae\u0ba4\u0bb5\u0bc6\u0bb1\u0bbf\u0baf\u0bc8 \u0b8a\u0b95\u0bcd\u0b95\u0bc1\u0bb5\u0bbf\u0b95\u0bcd\u0b95\u0bc1\u0bae\u0bcd \u0b95\u0b9f\u0bcd\u0b9a\u0bbf\u0b95\u0bb3\u0bc8 \u0b86\u0ba4\u0bb0\u0bbf\u0b95\u0bcd\u0b95\u0bb5\u0bc7\u0ba3\u0bcd\u0b9f\u0bc1\u0bae\u0bcd ?\n\n\u0b9a\u0bae\u0bc0\u0baa\u0ba4\u0bcd\u0ba4\u0bbf\u0bb2\u0bcd \u0b95\u0bbe\u0b9f\u0bc1\u0bb5\u0bc6\u0b9f\u0bcd\u0b9f\u0bbf \u0b95\u0bc1\u0bb0\u0bc1 \u0b8e\u0ba9\u0bcd\u0bb1 \u0b93\u0bb0\u0bcd \u0bae\u0bb1\u0bc8\u0ba8\u0bcd\u0ba4 \u0b85\u0bb0\u0b9a\u0bbf\u0baf\u0bb2\u0bcd \u0ba4\u0bb2\u0bc8\u0bb5\u0bb0\u0bbf\u0ba9\u0bcd \u0baa\u0bc7\u0b9f\u0bcd\u0b9f\u0bbf\u0baf\u0bc8 \u0ba8\u0bbe\u0ba9\u0bcd \u0b95\u0bbe\u0ba3 \u0ba8\u0bc7\u0bb0\u0bcd\u0ba8\u0bcd\u0ba4\u0ba4\u0bc1. \u0b8e\u0ba9\u0b95\u0bcd\u0b95\u0bc1 \u0ba4\u0bc6\u0bb0\u0bbf\u0ba8\u0bcd\u0ba4 \u0b87\u0b9f\u0ba4\u0bc1\u0b9a\u0bbe\u0bb0\u0bbf \u0ba8\u0ba3\u0bcd\u0baa\u0bb0\u0bcd\u0b95\u0bb3\u0bcd \u0b85\u0bb5\u0bb0\u0bc8 \u0b9a\u0bbe\u0ba4\u0bbf \u0bb5\u0bc6\u0bb1\u0bbf\u0baf\u0bb0\u0bcd \u0b8e\u0ba9\u0bb5\u0bc1\u0bae\u0bcd \u0ba4\u0bae\u0bbf\u0bb4\u0b95\u0ba4\u0bcd\u0ba4\u0bbf\u0bb2\u0bcd \u0ba8\u0b9f\u0ba8\u0bcd\u0ba4 \u0baa\u0bb2 \u0b86\u0ba3\u0bb5\u0b95\u0bcd\u0b95\u0bca\u0bb2\u0bc8\u0b95\u0bb3\u0bc1\u0b95\u0bcd\u0b95\u0bc1 \u0b85\u0bb5\u0bb0\u0bc7 \u0bae\u0bc1\u0b95\u0bcd\u0b95\u0bbf\u0baf \u0b95\u0bbe\u0bb0\u0ba3\u0bae\u0bcd \u0b8e\u0ba9\u0bcd\u0bb1\u0bc1\u0bae\u0bcd \u0b85\u0bb5\u0bb0\u0bc8 \u0b85\u0bb1\u0bbf\u0bae\u0bc1\u0b95\u0baa\u0bcd\u0baa\u0b9f\u0bc1\u0ba4\u0bcd\u0ba4\u0bbf \u0b87\u0bb0\u0bc1\u0b95\u0bcd\u0b95\u0bbf\u0ba9\u0bcd\u0bb1\u0ba9\u0bb0\u0bcd. \u0b85\u0bb5\u0bb0\u0ba4\u0bc1 \u0b95\u0b9f\u0bcd\u0b9a\u0bbf\u0baf\u0bc1\u0bae\u0bcd \u0ba4\u0bca\u0ba9\u0bcd\u0bb1\u0bc1\u0ba4\u0bca\u0b9f\u0bcd\u0b9f\u0bc1 \u0b92\u0bb0\u0bc1 \u0ba4\u0ba9\u0bbf\u0baa\u0bcd\u0baa\u0b9f\u0bcd\u0b9f \u0b92\u0b9f\u0bc1\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f \u0b9a\u0bbe\u0ba4\u0bbf\u0baf\u0bc8 \u0b8e\u0ba4\u0bbf\u0bb0\u0bcd\u0ba4\u0bcd\u0ba4\u0bc7 \u0b85\u0bb0\u0b9a\u0bbf\u0baf\u0bb2\u0bcd \u0b9a\u0bc6\u0baf\u0bcd\u0ba4\u0bc1 \u0bb5\u0ba8\u0bcd\u0ba4\u0ba4\u0bc1 \u0b8e\u0ba9\u0bcd\u0bb1\u0bc1 \u0ba8\u0bbe\u0ba9\u0bcd \u0baa\u0bb2 \u0b86\u0ba3\u0bcd\u0b9f\u0bc1\u0b95\u0bb3\u0bbe\u0b95 \u0b95\u0bc7\u0bb3\u0bcd\u0bb5\u0bbf\u0baa\u0b9f\u0bcd\u0b9f\u0ba4\u0bc1\u0ba3\u0bcd\u0b9f\u0bc1.\n\n\u0b85\u0ba4\u0bc7 \u0bb5\u0bc7\u0bb3\u0bc8\u0baf\u0bbf\u0bb2\u0bcd \u0b85\u0ba8\u0bcd\u0ba4 \u0b95\u0b9f\u0bcd\u0b9a\u0bbf\u0b95\u0bcd\u0b95\u0bc1 \u0b85\u0ba3\u0bc1\u0b95\u0bcd\u0b95\u0bae\u0bbe\u0b95 \u0b87\u0bb0\u0bc1\u0b95\u0bcd\u0b95\u0bc1\u0bae\u0bcd \u0b9a\u0bbf\u0bb2 \u0b86\u0bb3\u0bc1\u0bae\u0bc8\u0b95\u0bb3\u0bcd \u2013 \u0b9a\u0bc0\u0bae\u0bbe\u0ba9\u0bcd, \u0ba4\u0b99\u0bcd\u0b95\u0bb0\u0bcd \u0baa\u0b9a\u0bcd\u0b9a\u0bbe\u0ba9\u0bcd \u0baa\u0bcb\u0ba9\u0bcd\u0bb1\u0bcb\u0bb0\u0bcd \u0bae\u0bbe\u0bb0\u0bcd\u0b95\u0bcd\u0b9a\u0bbf\u0baf\u0bae\u0bcd, \u0baa\u0bc6\u0bb0\u0bbf\u0baf\u0bbe\u0bb0\u0bbf\u0baf\u0bae\u0bcd \u0baa\u0bcb\u0ba9\u0bcd\u0bb1 \u0bae\u0bc1\u0bb1\u0bcd\u0baa\u0bcb\u0b95\u0bcd\u0b95\u0bc1 \u0b9a\u0bbf\u0ba4\u0bcd\u0ba4\u0bbe\u0ba8\u0bcd\u0ba4\u0b99\u0bcd\u0b95\u0bb3\u0bbf\u0bb2\u0bcd \u0baa\u0bb0\u0bbf\u0b9a\u0bcd\u0b9a\u0baf\u0bae\u0bcd \u0bae\u0b9f\u0bcd\u0b9f\u0bc1\u0bae\u0bcd \u0baa\u0bc6\u0bb1\u0bcd\u0bb1\u0bb5\u0bb0\u0bcd\u0b95\u0bb3\u0bbe\u0b95 \u0b85\u0bb2\u0bcd\u0bb2\u0bbe\u0bae\u0bb2\u0bcd \u0b85\u0bb5\u0bb1\u0bcd\u0bb1\u0bc8 \u0ba4\u0bca\u0b9f\u0bb0\u0bcd\u0ba8\u0bcd\u0ba4\u0bc1 \u0baa\u0bbf\u0bb0\u0b9a\u0bcd\u0b9a\u0bbe\u0bb0\u0bae\u0bcd \u0b9a\u0bc6\u0baf\u0bcd\u0baa\u0bb5\u0bb0\u0bcd\u0b95\u0bb3\u0bbe\u0b95\u0bb5\u0bc1\u0bae\u0bcd, \u0b85\u0ba8\u0bcd\u0ba4 \u0b9a\u0bbf\u0ba4\u0bcd\u0ba4\u0bbe\u0ba8\u0bcd\u0ba4\u0b99\u0bcd\u0b95\u0bb3\u0bc8 \u0b87\u0bb3\u0bc8\u0b9e\u0bb0\u0bcd\u0b95\u0bb3\u0bc1\u0b95\u0bcd\u0b95\u0bc1\u0bae\u0bcd \u0b8f\u0bb4\u0bc8 \u0b8e\u0bb3\u0bbf\u0baf \u0bae\u0b95\u0bcd\u0b95\u0bb3\u0bc1\u0b95\u0bcd\u0b95\u0bc1\u0bae\u0bcd \u0baa\u0bc1\u0bb0\u0bbf\u0baf\u0bc1\u0bae\u0bcd \u0bb5\u0bbf\u0ba4\u0ba4\u0bcd\u0ba4\u0bbf\u0bb2\u0bcd \u0b8e\u0b9f\u0bc1\u0ba4\u0bcd\u0ba4\u0bc1\u0bb0\u0bc8\u0baa\u0bcd\u0baa\u0bb5\u0bb0\u0bcd\u0b95\u0bb3\u0bbe\u0b95\u0bb5\u0bc1\u0bae\u0bcd \u0baa\u0bc7\u0bb0\u0bcd \u0baa\u0bc6\u0bb1\u0bcd\u0bb1\u0bbf\u0bb0\u0bc1\u0b95\u0bcd\u0b95\u0bbf\u0ba9\u0bcd\u0bb1\u0ba9\u0bb0\u0bcd. \u0ba8\u0bbe\u0ba9\u0bcd \u0b85\u0ba8\u0bcd\u0ba8\u0bbf\u0baf\u0ba9\u0bcd \u0baa\u0b9f\u0ba4\u0bcd\u0ba4\u0bbf\u0bb2\u0bcd \u0bb5\u0bb0\u0bc1\u0bae\u0bcd \u0baa\u0bbf\u0bb0\u0b95\u0bbe\u0bb7\u0bcd\u0bb0\u0bbe\u0b9c\u0bcd \u0baa\u0bcb\u0bb2\u0bcd \u0b95\u0bc1\u0bb4\u0bae\u0bcd\u0baa \u0b95\u0bbe\u0bb0\u0ba3\u0bae\u0bcd \u0b87\u0bb2\u0bcd\u0bb2\u0bbe\u0bae\u0bb2\u0bcd \u0b87\u0bb2\u0bcd\u0bb2\u0bc8 \u2013 \u201c\u0b9a\u0bbe\u0ba4\u0bbf\u0bb5\u0bc6\u0bb1\u0bbf \u0baa\u0bc7\u0b9a\u0bc1\u0bae\u0bcd \u0ba4\u0bb2\u0bc8\u0bb5\u0bb0\u0bcd\u0b95\u0bb3\u0bc1\u0bae\u0bcd \u0bae\u0bbe\u0bb0\u0bcd\u0b95\u0bcd\u0b9a\u0bbf\u0baf\u0bae\u0bcd \u0baa\u0bc7\u0b9a\u0bc1\u0bae\u0bcd \u0b86\u0bb3\u0bc1\u0bae\u0bc8\u0b95\u0bb3\u0bc1\u0bae\u0bcd \u0b92\u0bb0\u0bc7 \u0b95\u0b9f\u0bcd\u0b9a\u0bbf\u0b95\u0bcd\u0b95\u0bc1 \u0ba8\u0bc6\u0bb0\u0bc1\u0b95\u0bcd\u0b95\u0bae\u0bbe\u0ba9\u0bb5\u0bb0\u0bcd\u0b95\u0bb3\u0bbe?\u201d\n\n\u0ba8\u0bbe\u0ba9\u0bcd \u0baa\u0bbe\u0bb0\u0bcd\u0ba4\u0bcd\u0ba4 \u0b85\u0ba8\u0bcd\u0ba4 \u0baa\u0bc7\u0b9f\u0bcd\u0b9f\u0bbf\u0baf\u0bbf\u0bb2\u0bcd \u0b95\u0bbe\u0b9f\u0bc1\u0bb5\u0bc6\u0b9f\u0bcd\u0b9f\u0bbf \u0b95\u0bc1\u0bb0\u0bc1 \u0b85\u0bb5\u0bb0\u0bcd \u0b8f\u0ba9\u0bcd \u0b85\u0bb0\u0b9a\u0bbf\u0baf\u0bb2\u0bc1\u0b95\u0bcd\u0b95\u0bc1 \u0bb5\u0ba8\u0bcd\u0ba4\u0bbe\u0bb0\u0bcd \u0b8e\u0ba9\u0bcd\u0baa\u0ba4\u0bc8 \u0bb5\u0bbf\u0bb3\u0b95\u0bcd\u0b95\u0bc1\u0bae\u0bcd\u0baa\u0bca\u0bb0\u0bc1\u0b9f\u0bcd\u0b9f\u0bc1 \u0b92\u0bb0\u0bc1 \u0bae\u0bc1\u0b95\u0bcd\u0b95\u0bbf\u0baf\u0bae\u0bbe\u0ba9 \u0b9a\u0bae\u0bcd\u0baa\u0bb5\u0ba4\u0bcd\u0ba4\u0bc8 \u0b95\u0bc1\u0bb1\u0bbf\u0baa\u0bcd\u0baa\u0bbf\u0b9f\u0bc1\u0b95\u0bbf\u0bb1\u0bbe\u0bb0\u0bcd. \u0bb5\u0b9f\u0ba4\u0bae\u0bbf\u0bb4\u0b95\u0ba4\u0bcd\u0ba4\u0bbf\u0bb2\u0bcd \u0baa\u0bc6\u0bb0\u0bc1\u0bae\u0bcd\u0baa\u0bbe\u0ba9\u0bcd\u0bae\u0bc8\u0baf\u0bbe\u0b95 \u0b87\u0bb0\u0bc1\u0b95\u0bcd\u0b95\u0bc1\u0bae\u0bcd \u0bb5\u0ba9\u0bcd\u0ba9\u0bbf\u0baf \u0b9a\u0bae\u0bc2\u0b95\u0ba4\u0bcd\u0ba4\u0bc8 \u0b9a\u0bc7\u0bb0\u0bcd\u0ba8\u0bcd\u0ba4\u0bb5\u0bb0\u0bcd\u0b95\u0bb3\u0bc1\u0b95\u0bcd\u0b95\u0bc1 \u0b87\u0b9f\u0b92\u0ba4\u0bc1\u0b95\u0bcd\u0b95\u0bc0\u0b9f\u0bc1 \u0b8f\u0ba4\u0bc1\u0bae\u0bcd \u0b87\u0bb2\u0bcd\u0bb2\u0bbe\u0ba4 \u0b95\u0bbe\u0bb0\u0ba3\u0ba4\u0bcd\u0ba4\u0bbf\u0ba9\u0bbe\u0bb2\u0bc1\u0bae\u0bcd, \u0b85\u0bb5\u0bb0\u0bcd\u0b95\u0bb3\u0bcd \u0baa\u0bc6\u0bb0\u0bc1\u0bae\u0bb3\u0bb5\u0bbf\u0bb2\u0bcd \u0bb5\u0bc7\u0bb3\u0bbe\u0ba3\u0bcd\u0bae\u0bc8\u0baf\u0bc8 \u0ba8\u0bae\u0bcd\u0baa\u0bbf \u0b87\u0bb0\u0bc1\u0ba8\u0bcd\u0ba4\u0ba4\u0bbe\u0bb2\u0bc1\u0bae\u0bcd, \u0b87\u0ba8\u0bcd\u0ba4\u0bbf\u0baf\u0bbe\u0bb5\u0bc6\u0b99\u0bcd\u0b95\u0bc1\u0bae\u0bcd \u0bb5\u0bc7\u0bb3\u0bbe\u0ba3\u0bcd\u0bae\u0bc8 \u0bb2\u0bbe\u0baa\u0b95\u0bb0\u0bae\u0bbe\u0ba9 \u0ba4\u0bca\u0bb4\u0bbf\u0bb2\u0bbe\u0b95 \u0b87\u0bb0\u0bc1\u0ba8\u0bcd\u0ba4 \u0b95\u0bbe\u0bb2\u0bae\u0bcd \u0bae\u0bb2\u0bc8\u0b8f\u0bb1\u0bbf\u0bb5\u0bbf\u0b9f\u0bcd\u0b9f\u0ba4\u0bbe\u0bb2\u0bc1\u0bae\u0bcd \u0b85\u0b9a\u0bcd\u0b9a\u0bae\u0bc2\u0b95\u0ba4\u0bcd\u0ba4\u0bc8 \u0b9a\u0bc7\u0bb0\u0bcd\u0ba8\u0bcd\u0ba4\u0bb5\u0bb0\u0bcd\u0b95\u0bb3\u0bcd \u0baa\u0bc6\u0bb0\u0bc1\u0bae\u0bb3\u0bb5\u0bbf\u0bb2\u0bcd \u0bb5\u0bb1\u0bc1\u0bae\u0bc8\u0baf\u0bbf\u0bb2\u0bcd \u0bb5\u0bbe\u0b9f\u0bbf\u0ba9\u0bbe\u0bb0\u0bcd\u0b95\u0bb3\u0bcd \u0b8e\u0ba9\u0bcd\u0bb1\u0bc1 \u0b95\u0bc2\u0bb1\u0bc1\u0b95\u0bbf\u0bb1\u0bbe\u0bb0\u0bcd. \u0b8e\u0ba9\u0bb5\u0bc7 \u0b85\u0bb5\u0bb0\u0bcd\u0b95\u0bb3\u0bc1\u0b95\u0bcd\u0b95\u0bc1 \u0bae\u0b95\u0bcd\u0b95\u0bb3\u0bcd\u0ba4\u0bca\u0b95\u0bc8 \u0b85\u0b9f\u0bbf\u0baa\u0bcd\u0baa\u0b9f\u0bc8\u0baf\u0bbf\u0bb2\u0bcd \u0ba4\u0b99\u0bcd\u0b95\u0bb3\u0ba4\u0bc1 \u0b8e\u0ba3\u0bcd\u0ba3\u0bbf\u0b95\u0bcd\u0b95\u0bc8\u0b95\u0bcd\u0b95\u0bc1 \u0b8f\u0bb1\u0bcd\u0bb1\u0bb5\u0bbe\u0bb1\u0bc1 \u0b85\u0bb0\u0b9a\u0bc1 \u0baa\u0ba3\u0bbf\u0baf\u0bbf\u0b9f\u0b99\u0bcd\u0b95\u0bb3\u0bbf\u0bb2\u0bc1\u0bae\u0bcd, \u0b95\u0bb2\u0bcd\u0bb5\u0bbf \u0ba8\u0bbf\u0bb1\u0bc1\u0bb5\u0ba9\u0b99\u0bcd\u0b95\u0bb3\u0bbf\u0bb2\u0bc1\u0bae\u0bcd \u0b87\u0b9f \u0b92\u0ba4\u0bc1\u0b95\u0bcd\u0b95\u0bc0\u0b9f\u0bc1 \u0ba4\u0bb0 \u0bb5\u0bc7\u0ba3\u0bcd\u0b9f\u0bbf\u0baf \u0ba8\u0bbf\u0bb0\u0bcd\u0baa\u0ba8\u0bcd\u0ba4\u0bae\u0bcd \u0b8f\u0bb1\u0bcd\u0baa\u0b9f\u0bcd\u0b9f\u0ba4\u0bbe\u0b95\u0b95\u0bcd \u0b95\u0bc2\u0bb1\u0bc1\u0b95\u0bbf\u0bb1\u0bbe\u0bb0\u0bcd. \u0b85\u0bb5\u0bcd\u0bb5\u0bbe\u0bb1\u0bc1 \u0bb5\u0bb1\u0bc1\u0bae\u0bc8\u0baf\u0bbf\u0bb2\u0bcd \u0b89\u0bb4\u0ba9\u0bcd\u0bb1 \u0b85\u0b9a\u0bcd\u0b9a\u0bae\u0bc2\u0b95\u0bae\u0bcd \u0bb5\u0bb4\u0bbf\u0ba8\u0b9f\u0ba4\u0bcd\u0ba4 \u0b9a\u0bb0\u0bbf\u0baf\u0bbe\u0ba9 \u0b9c\u0ba9\u0ba8\u0bbe\u0baf\u0b95 \u0ba4\u0bb2\u0bc8\u0bae\u0bc8 \u0b87\u0bb2\u0bcd\u0bb2\u0bbe\u0ba4\u0ba4\u0ba9\u0bbe\u0bb2\u0bcd \u0b95\u0bae\u0bcd\u0baf\u0bc2\u0ba9\u0bbf\u0b9a \u0b9a\u0bbf\u0ba4\u0bcd\u0ba4\u0bbe\u0ba8\u0bcd\u0ba4 \u0b85\u0b9f\u0bbf\u0baa\u0bcd\u0baa\u0b9f\u0bc8\u0baf\u0bbf\u0bb2\u0bcd \u0b89\u0bb0\u0bc1\u0bb5\u0bbe\u0ba9 \u0ba8\u0b95\u0bcd\u0b9a\u0bb2\u0bcd\u0baa\u0bbe\u0bb0\u0bbf \u0b87\u0baf\u0b95\u0bcd\u0b95\u0b99\u0bcd\u0b95\u0bb3\u0bbf\u0bb2\u0bcd \u0b87\u0ba3\u0bc8\u0baf \u0b87\u0b9a\u0bc8\u0ba8\u0bcd\u0ba4\u0ba4\u0bbe\u0b95\u0bb5\u0bc1\u0bae\u0bcd \u0b95\u0bc2\u0bb1\u0bc1\u0b95\u0bbf\u0ba9\u0bcd\u0bb1\u0bbe\u0bb0\u0bcd. \u0b86\u0ba9\u0bbe\u0bb2\u0bcd \u0b8e\u0ba3\u0bcd\u0baa\u0ba4\u0bc1\u0b95\u0bb3\u0bbf\u0bb2\u0bcd \u0bb0\u0bbe\u0bae\u0ba4\u0bbe\u0bb8\u0bcd \u0b8e\u0ba9\u0bcd\u0ba9\u0bc1\u0bae\u0bcd \u0b93\u0bb0\u0bcd \u0ba4\u0bb2\u0bc8\u0bb5\u0bb0\u0bbf\u0ba9\u0bcd \u0b8e\u0bb4\u0bc1\u0b9a\u0bcd\u0b9a\u0bbf \u0b85\u0bb5\u0bb0\u0bcd\u0b95\u0bb3\u0bc1\u0b95\u0bcd\u0b95\u0bc1 \u0ba8\u0bae\u0bcd\u0baa\u0bbf\u0b95\u0bcd\u0b95\u0bc8 \u0ba4\u0ba8\u0bcd\u0ba4\u0ba4\u0bbe\u0b95\u0bb5\u0bc1\u0bae\u0bcd \u0b85\u0bb5\u0bb0\u0bcd\u0b95\u0bb3\u0bbf\u0bb2\u0bcd \u0baa\u0bb2\u0bb0\u0bcd \u0bae\u0bc0\u0ba3\u0bcd\u0b9f\u0bc1\u0bae\u0bcd \u0b9c\u0ba9\u0ba8\u0bbe\u0baf\u0b95 \u0bb5\u0bb4\u0bbf\u0b95\u0bcd\u0b95\u0bc7 \u0ba4\u0bbf\u0bb0\u0bc1\u0bae\u0bcd\u0baa\u0bbf\u0baf\u0ba4\u0bbe\u0b95\u0bb5\u0bc1\u0bae\u0bcd \u0b95\u0bc2\u0bb1\u0bc1\u0b95\u0bbf\u0bb1\u0bbe\u0bb0\u0bcd.\n\n\u0b87\u0ba8\u0bcd\u0ba4 \u0baa\u0bc7\u0b9f\u0bcd\u0b9f\u0bbf\u0baf\u0bbf\u0ba9\u0bcd \u0bae\u0bc2\u0bb2\u0bae\u0bcd \u0ba8\u0bbe\u0ba9\u0bcd \u0baa\u0bc1\u0bb0\u0bbf\u0ba8\u0bcd\u0ba4\u0bc1\u0b95\u0bca\u0ba3\u0bcd\u0b9f\u0bb5\u0bc8 \u0b87\u0bb0\u0ba3\u0bcd\u0b9f\u0bc1 \u2013 \u0b8e\u0bb5\u0bcd\u0bb5\u0bbe\u0bb1\u0bc1 \u0baa\u0bbe\u0b9f\u0bcd\u0b9f\u0bbe\u0bb3\u0bbf \u0bae\u0b95\u0bcd\u0b95\u0bb3\u0bcd \u0b95\u0b9f\u0bcd\u0b9a\u0bbf\u0baf\u0bc8 \u0b9a\u0bc7\u0bb0\u0bcd\u0ba8\u0bcd\u0ba4\u0bb5\u0bb0\u0bcd\u0b95\u0bb3\u0bbf\u0bb2\u0bcd \u0b9a\u0bbf\u0bb2\u0bb0\u0bcd \u0b95\u0bae\u0bcd\u0baf\u0bc2\u0ba9\u0bbf\u0b9a \u0b95\u0ba3\u0bcd\u0ba3\u0bcb\u0b9f\u0bcd\u0b9f\u0bae\u0bcd \u0b89\u0bb3\u0bcd\u0bb3\u0bb5\u0bb0\u0bcd\u0b95\u0bb3\u0bbe\u0b95 \u0b87\u0bb0\u0bc1\u0b95\u0bcd\u0b95\u0bbf\u0bb1\u0bbe\u0bb0\u0bcd\u0b95\u0bb3\u0bcd, \u0b8e\u0bb5\u0bcd\u0bb5\u0bbe\u0bb1\u0bc1 \u0b9a\u0bbe\u0ba4\u0bbf \u0b85\u0b9f\u0bbf\u0baa\u0bcd\u0baa\u0b9f\u0bc8\u0baf\u0bbf\u0bb2\u0bbe\u0ba9 \u0b95\u0b9f\u0bcd\u0b9a\u0bbf\u0b95\u0bb3\u0bcd, \u0bae\u0bc1\u0b95\u0bcd\u0b95\u0bbf\u0baf\u0bae\u0bbe\u0b95 \u0bb5\u0bb2\u0ba4\u0bc1\u0b9a\u0bbe\u0bb0\u0bbf \u0b9a\u0bbf\u0ba8\u0bcd\u0ba4\u0ba9\u0bc8 \u0b89\u0bb3\u0bcd\u0bb3 \u0b95\u0b9f\u0bcd\u0b9a\u0bbf\u0b95\u0bb3\u0bcd \u0b87\u0ba8\u0bcd\u0ba4\u0bbf\u0baf\u0bbe\u0bb5\u0bc6\u0b99\u0bcd\u0b95\u0bbf\u0bb2\u0bc1\u0bae\u0bcd \u0b89\u0bb0\u0bc1\u0bb5\u0bbe\u0b95\u0bbf \u0bb5\u0ba8\u0bcd\u0ba4\u0bbf\u0bb0\u0bc1\u0b95\u0bcd\u0b95\u0bbf\u0ba9\u0bcd\u0bb1\u0ba9 \u0b8e\u0ba9\u0bcd\u0baa\u0bb5\u0bc8\u0baf\u0bc1\u0bae\u0bc7.\n\n\u0ba4\u0bbf\u0b9f\u0bc0\u0bb0\u0bc6\u0ba9\u0bcd\u0bb1\u0bc1 \u0b89\u0bb0\u0bc1\u0bb5\u0bbe\u0b95\u0bbf \u0b9a\u0bc6\u0bb2\u0bcd\u0bb5\u0bbe\u0b95\u0bcd\u0b95\u0bc1 \u0baa\u0bc6\u0bb0\u0bc1\u0bae\u0bcd \u0b95\u0b9f\u0bcd\u0b9a\u0bbf\u0b95\u0bb3\u0bcd \u0b8e\u0bb5\u0bc8\u0baf\u0bc1\u0bae\u0bc7 \u0b9a\u0bbe\u0ba4\u0bbf, \u0bae\u0ba4 \u0bae\u0bb1\u0bcd\u0bb1\u0bc1\u0bae\u0bcd \u0b87\u0ba9 \u0bb5\u0bc6\u0bb1\u0bbf\u0baf\u0bbf\u0ba9\u0bc8 \u0bae\u0b9f\u0bcd\u0b9f\u0bc1\u0bae\u0bc7 \u0b85\u0b9f\u0bbf\u0baa\u0bcd\u0baa\u0b9f\u0bc8\u0baf\u0bbe\u0b95 \u0b95\u0bca\u0ba3\u0bcd\u0b9f\u0bc1 \u0bb5\u0bb3\u0bb0\u0bcd\u0ba8\u0bcd\u0ba4\u0bb5\u0bc8 \u0b85\u0bb2\u0bcd\u0bb2. \u0b85\u0bb5\u0bc8 \u0b89\u0bb0\u0bc1\u0bb5\u0bbe\u0bb5\u0ba4\u0bb1\u0bcd\u0b95\u0bc1 \u0bb5\u0bc7\u0ba3\u0bcd\u0b9f\u0bc1\u0bae\u0bbe\u0ba9\u0bbe\u0bb2\u0bcd \u0b9a\u0bbe\u0ba4\u0bbf\u0bb5\u0bc6\u0bb1\u0bbf\u0baf\u0bcb \u0b85\u0bb2\u0bcd\u0bb2\u0ba4\u0bc1 \u0bae\u0ba4\u0bb5\u0bc6\u0bb1\u0bbf\u0baf\u0bcb \u0b85\u0bb5\u0bb1\u0bcd\u0bb1\u0bbf\u0ba9\u0bcd \u0bae\u0bc2\u0bb2\u0bae\u0bbe\u0b95 \u0baa\u0bb2\u0ba9\u0bcd\u0baa\u0bc6\u0bb1\u0bc1\u0bae\u0bcd \u0b9a\u0b95\u0bcd\u0ba4\u0bbf\u0b95\u0bb3\u0bcb \u0b95\u0bbe\u0bb0\u0ba3\u0bae\u0bbe\u0b95 \u0b87\u0bb0\u0bc1\u0b95\u0bcd\u0b95\u0bb2\u0bbe\u0bae\u0bcd. \u0b86\u0ba9\u0bbe\u0bb2\u0bcd \u0b85\u0bb5\u0bc8 \u0bae\u0b95\u0bcd\u0b95\u0bb3\u0bcd \u0bae\u0ba4\u0bcd\u0ba4\u0bbf\u0baf\u0bbf\u0bb2\u0bcd \u0b9a\u0bc6\u0bb2\u0bcd\u0bb5\u0bbe\u0b95\u0bcd\u0b95\u0bc1 \u0baa\u0bc6\u0bb1\u0bc1\u0bb5\u0ba4\u0bb1\u0bcd\u0b95\u0bc1 \u0b95\u0ba3\u0bcd\u0b9f\u0bbf\u0baa\u0bcd\u0baa\u0bbe\u0b95 \u0b92\u0bb0\u0bc1 \u0baa\u0bca\u0bb0\u0bc1\u0bb3\u0bbe\u0ba4\u0bbe\u0bb0\u0b95\u0bcd \u0b95\u0bbe\u0bb0\u0ba3\u0bae\u0bcd \u0b85\u0bb5\u0b9a\u0bbf\u0baf\u0bae\u0bcd.\n\n\u0b87\u0ba8\u0bcd\u0ba4\u0bbf\u0baf\u0bbe\u0bb5\u0bc6\u0b99\u0bcd\u0b95\u0bc1\u0bae\u0bcd \u0b95\u0b9f\u0ba8\u0bcd\u0ba4 \u0bae\u0bc1\u0baa\u0bcd\u0baa\u0ba4\u0bc1 \u0b86\u0ba3\u0bcd\u0b9f\u0bc1\u0b95\u0bb3\u0bbf\u0bb2\u0bcd \u0bb5\u0bc7\u0bb3\u0bbe\u0ba3\u0bcd\u0bae\u0bc8, \u0b95\u0bc8\u0bb5\u0bbf\u0ba9\u0bc8 \u0baa\u0bcb\u0ba9\u0bcd\u0bb1 \u0ba4\u0bca\u0bb4\u0bbf\u0bb2\u0bcd\u0b95\u0bb3\u0bcd \u0bb5\u0bc0\u0bb4\u0bcd\u0b9a\u0bcd\u0b9a\u0bbf \u0b85\u0b9f\u0bc8\u0ba8\u0bcd\u0ba4\u0ba4\u0bc1\u0bae\u0bcd \u0b85\u0ba4\u0bcd\u0ba4\u0bca\u0bb4\u0bbf\u0bb2\u0bcd\u0b95\u0bb3\u0bc8 \u0ba8\u0bae\u0bcd\u0baa\u0bbf \u0b87\u0bb0\u0bc1\u0ba8\u0bcd\u0ba4 \u0baa\u0bb2 \u0bb2\u0b9f\u0bcd\u0b9a\u0b95\u0bcd\u0b95\u0ba3\u0b95\u0bcd\u0b95\u0bbe\u0ba9 \u0bae\u0b95\u0bcd\u0b95\u0bb3\u0bc1\u0b95\u0bcd\u0b95\u0bc1 \u0bb2\u0bbe\u0baa\u0bae\u0bcd \u0ba4\u0bb0\u0b95\u0bcd\u0b95\u0bc2\u0b9f\u0bbf\u0baf \u0bae\u0bbe\u0bb1\u0bcd\u0bb1\u0bc1 \u0ba4\u0bca\u0bb4\u0bbf\u0bb2\u0bcd\u0b95\u0bb3\u0bc8 \u0baa\u0bb2 \u0ba4\u0b9a\u0bbe\u0baa\u0bcd\u0ba4\u0b99\u0bcd\u0b95\u0bb3\u0bbe\u0b95 \u0ba8\u0bae\u0bcd\u0bae\u0bc8 \u0b86\u0ba3\u0bcd\u0b9f\u0bc1\u0bb5\u0ba8\u0bcd\u0ba4 \u0b95\u0bbe\u0b99\u0bcd\u0b95\u0bbf\u0bb0\u0bb8\u0bcd \u0b95\u0b9f\u0bcd\u0b9a\u0bbf \u0b89\u0bb0\u0bc1\u0bb5\u0bbe\u0b95\u0bcd\u0b95\u0bbf\u0ba4\u0bcd\u0ba4\u0bb0\u0bbe\u0bae\u0bc8\u0baf\u0bc1\u0bae\u0bc7 \u0b87\u0ba8\u0bcd\u0ba4\u0bc1, \u0baa\u0bbf\u0bb0\u0bbe\u0bae\u0ba3 \u0b9a\u0b95\u0bcd\u0ba4\u0bbf\u0b95\u0bb3\u0bcd \u0b87\u0baf\u0b95\u0bcd\u0b95\u0bc1\u0bae\u0bcd \u0baa\u0bbe\u0bb0\u0ba4\u0bbf\u0baf \u0b9c\u0ba9\u0ba4\u0bbe \u0b95\u0b9f\u0bcd\u0b9a\u0bbf \u0baa\u0bcb\u0ba9\u0bcd\u0bb1 \u0bb5\u0bb2\u0ba4\u0bc1\u0b9a\u0bbe\u0bb0\u0bbf \u0b95\u0b9f\u0bcd\u0b9a\u0bbf\u0b95\u0bb3\u0bcd \u0b9a\u0bc6\u0bb2\u0bcd\u0bb5\u0bbe\u0b95\u0bcd\u0b95\u0bc1 \u0baa\u0bc6\u0bb1 \u0b95\u0bbe\u0bb0\u0ba3\u0bae\u0bcd. \u0b85\u0ba4\u0bc7 \u0b95\u0bbe\u0bb0\u0ba3\u0b99\u0bcd\u0b95\u0bb3\u0bbf\u0ba9\u0bcd \u0baa\u0bca\u0bb0\u0bc1\u0b9f\u0bcd\u0b9f\u0bc7 \u0b92\u0bb5\u0bcd\u0bb5\u0bca\u0bb0\u0bc1 \u0bae\u0bbe\u0ba8\u0bbf\u0bb2\u0ba4\u0bcd\u0ba4\u0bbf\u0ba9\u0bcd \u0ba4\u0bca\u0ba9\u0bcd\u0bb1\u0bc1\u0ba4\u0bca\u0b9f\u0bcd\u0b9f\u0bc1 \u0b9a\u0bae\u0bc2\u0b95 \u0bb0\u0bc0\u0ba4\u0bbf\u0baf\u0bbe\u0b95 \u0b95\u0bcb\u0bb2\u0bcb\u0b9a\u0bcd\u0b9a\u0bbf \u0bb5\u0ba8\u0bcd\u0ba4 \u0ba8\u0b9f\u0bc1\u0ba8\u0bbf\u0bb2\u0bc8 \u0b9a\u0bae\u0bc2\u0b95\u0b99\u0bcd\u0b95\u0bb3\u0bcd \u0ba4\u0b99\u0bcd\u0b95\u0bb3\u0bc1\u0b95\u0bcd\u0b95\u0bc6\u0ba9 \u0b9c\u0bbe\u0ba4\u0bbf\u0b95\u0bcd\u0b95\u0bbe\u0b9f\u0bcd\u0b9a\u0bbf\u0b95\u0bb3\u0bc8 \u0b89\u0bb0\u0bc1\u0bb5\u0bbe\u0b95\u0bcd\u0b95\u0bbf\u0ba9\u0bbe\u0bb0\u0bcd\u0b95\u0bb3\u0bcd. \u0b87\u0ba8\u0bcd\u0ba4 \u0bb5\u0bb2\u0ba4\u0bc1\u0b9a\u0bbe\u0bb0\u0bbf \u0b95\u0b9f\u0bcd\u0b9a\u0bbf\u0b95\u0bb3\u0bcd \u0bb5\u0bb1\u0bc1\u0bae\u0bc8\u0baf\u0bbf\u0bb2\u0bcd \u0b89\u0bb4\u0bb2\u0bc1\u0bae\u0bcd \u0b85\u0b9a\u0bcd\u0b9a\u0bae\u0bc2\u0b95\u0b99\u0bcd\u0b95\u0bb3\u0bc1\u0b95\u0bcd\u0b95\u0bc1 \u0b9a\u0bb0\u0bbf\u0baf\u0bbe\u0ba9 \u0baa\u0bca\u0bb0\u0bc1\u0bb3\u0bbe\u0ba4\u0bb0\u0baa\u0bcd\u0baa\u0bbe\u0b9f\u0ba4\u0bcd\u0ba4\u0bc8 \u0baa\u0bc1\u0b95\u0b9f\u0bcd\u0b9f\u0bbe\u0bae\u0bb2\u0bcd, \u0bae\u0bbe\u0bb1\u0bbe\u0b95 \u0ba4\u0bca\u0ba9\u0bcd\u0bb1\u0bc1\u0ba4\u0bca\u0b9f\u0bcd\u0b9f\u0bc1 \u0b85\u0ba8\u0bcd\u0ba4 \u0ba8\u0b9f\u0bc1\u0ba8\u0bbf\u0bb2\u0bc8 \u0b9a\u0bbe\u0ba4\u0bbf\u0b95\u0bb3\u0bc1\u0b95\u0bcd\u0b95\u0bc1 \u0b8e\u0ba4\u0bbf\u0bb0\u0bcd \u0ba4\u0bb0\u0baa\u0bcd\u0baa\u0bbe\u0b95 \u0b87\u0bb0\u0bc1\u0ba8\u0bcd\u0ba4, \u0b9a\u0bae\u0bc2\u0b95\u0ba4\u0bcd\u0ba4\u0bbf\u0bb2\u0bc1\u0bae\u0bcd \u0baa\u0bca\u0bb0\u0bc1\u0bb3\u0bbe\u0ba4\u0bbe\u0bb0\u0ba4\u0bcd\u0ba4\u0bbf\u0bb2\u0bc1\u0bae\u0bcd \u0bae\u0bc6\u0ba9\u0bcd\u0bae\u0bc7\u0bb2\u0bc1\u0bae\u0bcd \u0ba4\u0bbe\u0bb4\u0bcd\u0ba8\u0bcd\u0ba4\u0bc1 \u0b87\u0bb0\u0bc1\u0ba8\u0bcd\u0ba4 \u0ba4\u0bb2\u0bbf\u0ba4\u0bcd\u0ba4\u0bc1\u0b95\u0bb3\u0bc8\u0baf\u0bcb \u0b85\u0bb2\u0bcd\u0bb2\u0ba4\u0bc1 \u0bae\u0bbe\u0bb1\u0bcd\u0bb1\u0bc1 \u0bae\u0ba4\u0ba4\u0bcd\u0ba4\u0bbf\u0ba9\u0bb0\u0bc8\u0baf\u0bcb \u0b95\u0bc1\u0bb1\u0bcd\u0bb1\u0bb5\u0bbe\u0bb3\u0bbf\u0b95\u0bb3\u0bbe\u0b95 \u0b95\u0bbe\u0b9f\u0bcd\u0b9f\u0bbf\u0baf\u0bc7 \u0bae\u0b95\u0bcd\u0b95\u0bb3\u0bcd \u0bae\u0ba4\u0bcd\u0ba4\u0bbf\u0baf\u0bbf\u0bb2\u0bcd \u0b9a\u0bc6\u0bb2\u0bcd\u0bb5\u0bbe\u0b95\u0bcd\u0b95\u0bc1 \u0baa\u0bc6\u0bb1\u0bcd\u0bb1\u0ba9\u0bb0\u0bcd. \u0b85\u0bb5\u0bb0\u0bcd\u0b95\u0bb3\u0bcd \u0b95\u0bc1\u0bb1\u0bcd\u0bb1\u0bb5\u0bbe\u0bb3\u0bbf\u0b95\u0bb3\u0bcd \u0b8e\u0ba9 \u0b95\u0bc8 \u0b95\u0bbe\u0b9f\u0bcd\u0b9f\u0bc1\u0bae\u0bcd \u0bae\u0bb1\u0bcd\u0bb1 \u0b9a\u0bae\u0bc2\u0b95\u0b99\u0bcd\u0b95\u0bb3\u0bcd \u0b87\u0ba8\u0bcd\u0ba4\u0bbf\u0baf\u0bbe \u0bb5\u0bbf\u0b9f\u0bc1\u0ba4\u0bb2\u0bc8 \u0baa\u0bc6\u0bb1\u0bcd\u0bb1 \u0b9a\u0bbf\u0bb2 \u0ba4\u0b9a\u0bbe\u0baa\u0bcd\u0ba4\u0b99\u0bcd\u0b95\u0bb3\u0bbf\u0bb2\u0bcd \u0b95\u0bbe\u0b99\u0bcd\u0b95\u0bbf\u0bb0\u0bb8\u0bcd \u0b95\u0b9f\u0bcd\u0b9a\u0bbf\u0baf\u0bbf\u0ba9\u0bcd \u0b9a\u0bbf\u0bb1\u0ba8\u0bcd\u0ba4, \u0bae\u0bc1\u0bb1\u0bcd\u0baa\u0bcb\u0b95\u0bcd\u0b95\u0bc1 \u0ba4\u0bb2\u0bc8\u0bb5\u0bb0\u0bcd\u0b95\u0bb3\u0bbf\u0ba9\u0bcd \u0bae\u0bc1\u0baf\u0bb1\u0bcd\u0b9a\u0bbf\u0b95\u0bb3\u0bbf\u0ba9\u0bbe\u0bb2\u0bcd \u0b85\u0bb5\u0bb0\u0bcd\u0b95\u0bb3\u0bcd \u0ba8\u0bc2\u0bb1\u0bcd\u0bb1\u0bbe\u0ba3\u0bcd\u0b9f\u0bc1\u0b95\u0bb3\u0bbe\u0b95 \u0b9a\u0bae\u0bc2\u0b95 \u0b85\u0b9f\u0bc1\u0b95\u0bcd\u0b95\u0bbf\u0ba9\u0bcd \u0b95\u0bc0\u0bb4\u0bcd \u0b9a\u0bbf\u0b95\u0bcd\u0b95\u0bbf \u0ba4\u0bb5\u0bbf\u0ba4\u0bcd\u0ba4\u0bc1 \u0bb5\u0ba8\u0bcd\u0ba4 \u0b95\u0bbe\u0bb0\u0ba3\u0ba4\u0bcd\u0ba4\u0bbf\u0ba9\u0bbe\u0bb2\u0bcd \u0bae\u0b9f\u0bcd\u0b9f\u0bc1\u0bae\u0bc7 \u0b87\u0b9f \u0b92\u0ba4\u0bc1\u0b95\u0bcd\u0b95\u0bc0\u0b9f\u0bc1 \u0baa\u0bcb\u0ba9\u0bcd\u0bb1 \u0b9a\u0bbf\u0bb2 \u0b9a\u0bb2\u0bc1\u0b95\u0bc8\u0b95\u0bb3\u0bc8 \u0baa\u0bc6\u0bb1\u0bcd\u0bb1\u0bbe\u0bb0\u0bcd\u0b95\u0bb3\u0bcd \u0b8e\u0ba9\u0bcd\u0baa\u0ba4\u0bc1\u0bae\u0bcd \u0b89\u0ba3\u0bcd\u0bae\u0bc8. \u0b86\u0ba9\u0bbe\u0bb2\u0bcd \u0b85\u0ba4\u0bc7 \u0b95\u0bbe\u0bb0\u0ba3\u0ba4\u0bcd\u0ba4\u0bc8 \u0b95\u0bbe\u0b9f\u0bcd\u0b9f\u0bbf \u0b87\u0ba8\u0bcd\u0ba4 \u0bb5\u0bb2\u0ba4\u0bc1 \u0b9a\u0bbe\u0bb0\u0bbf \u0b95\u0b9f\u0bcd\u0b9a\u0bbf\u0b95\u0bb3\u0bcd \u0b95\u0bbe\u0b99\u0bcd\u0b95\u0bbf\u0bb0\u0bb8\u0bcd \u0bae\u0bb1\u0bcd\u0bb1\u0bc1\u0bae\u0bcd \u0ba4\u0bbf\u0bae\u0bc1\u0b95, \u0b95\u0bae\u0bcd\u0baf\u0bc2\u0ba9\u0bbf\u0bb8\u0bcd\u0b9f\u0bcd \u0baa\u0bcb\u0ba9\u0bcd\u0bb1 \u0bae\u0bc1\u0bb1\u0bcd\u0baa\u0bcb\u0b95\u0bcd\u0b95\u0bc1 \u0b95\u0b9f\u0bcd\u0b9a\u0bbf\u0b95\u0bb3\u0bc8 \u0b9a\u0bbe\u0ba4\u0bbf \u0b85\u0bb2\u0bcd\u0bb2\u0ba4\u0bc1 \u0bae\u0ba4 \u0bb5\u0bc6\u0bb1\u0bbf \u0baa\u0bbf\u0b9f\u0bbf\u0ba4\u0bcd\u0ba4 \u0b95\u0b9f\u0bcd\u0b9a\u0bbf\u0b95\u0bb3\u0bcd \u0b8e\u0ba9 \u0bae\u0b95\u0bcd\u0b95\u0bb3\u0bc1\u0b95\u0bcd\u0b95\u0bc1 \u0b85\u0b9f\u0bc8\u0baf\u0bbe\u0bb3\u0bae\u0bcd \u0b95\u0bbe\u0b9f\u0bcd\u0b9f\u0bbf \u0b85\u0bb5\u0bb0\u0bcd\u0b95\u0bb3\u0bcd \u0bae\u0ba4\u0bcd\u0ba4\u0bbf\u0baf\u0bbf\u0bb2\u0bcd \u0b9a\u0bc6\u0bb2\u0bcd\u0bb5\u0bbe\u0b95\u0bcd\u0b95\u0bc1 \u0baa\u0bc6\u0bb1 \u0bae\u0bc1\u0ba9\u0bc8\u0ba8\u0bcd\u0ba4\u0ba9.\n\n\u0b86\u0ba9\u0bbe\u0bb2\u0bcd \u0b87\u0ba8\u0bcd\u0ba4 \u0b95\u0b9f\u0bcd\u0b9f\u0bc1\u0bb0\u0bc8\u0baf\u0bbf\u0ba9\u0bcd \u0bae\u0bc8\u0baf\u0bae\u0bcd \u0bb5\u0bc6\u0bb1\u0bc1\u0bae\u0bcd \u0bb5\u0bb2\u0ba4\u0bc1\u0b9a\u0bbe\u0bb0\u0bbf \u0b95\u0b9f\u0bcd\u0b9a\u0bbf\u0b95\u0bb3\u0bcd \u0b8e\u0baa\u0bcd\u0baa\u0b9f\u0bbf \u0b87\u0ba8\u0bcd\u0ba4\u0bbf\u0baf\u0bbe\u0bb5\u0bbf\u0bb2\u0bcd \u0b9a\u0bc6\u0bb2\u0bcd\u0bb5\u0bbe\u0b95\u0bcd\u0b95\u0bc1 \u0baa\u0bc6\u0bb1\u0bcd\u0bb1\u0bbe\u0bb0\u0bcd\u0b95\u0bb3\u0bcd \u0b8e\u0ba9\u0bcd\u0baa\u0ba4\u0bc1\u0bb5\u0bcb \u0b85\u0bb2\u0bcd\u0bb2\u0ba4\u0bc1 \u0b85\u0bb5\u0bb1\u0bcd\u0bb1\u0bc1\u0b95\u0bcd\u0b95\u0bbe\u0ba9 \u0baa\u0bca\u0bb0\u0bc1\u0bb3\u0bbe\u0ba4\u0bbe\u0bb0\u0b95\u0bcd \u0b95\u0bbe\u0bb0\u0ba3\u0b99\u0bcd\u0b95\u0bb3\u0bcd \u0bae\u0b9f\u0bcd\u0b9f\u0bc1\u0bae\u0bcb \u0b85\u0bb2\u0bcd\u0bb2.\n\n\u0b8e\u0ba8\u0bcd\u0ba4 \u0bb5\u0bb2\u0ba4\u0bc1\u0b9a\u0bbe\u0bb0\u0bbf\u0b95\u0bcd \u0b95\u0b9f\u0bcd\u0b9a\u0bbf\u0baf\u0bbf\u0ba9\u0bcd \u0ba4\u0bb2\u0bc8\u0bae\u0bc8\u0baf\u0bc1\u0bae\u0bcd \u0b9a\u0bc1\u0baf\u0b9a\u0bbe\u0ba4\u0bbf\u0baa\u0bcd \u0baa\u0bc6\u0bb0\u0bc1\u0bae\u0bc8\u0baf\u0bc8 \u0ba8\u0bae\u0bcd\u0baa\u0bbf \u0bae\u0b9f\u0bcd\u0b9f\u0bc1\u0bae\u0bc7 \u0baa\u0bbf\u0bb0\u0b9a\u0bcd\u0b9a\u0bbe\u0bb0\u0bae\u0bcd \u0b9a\u0bc6\u0baf\u0bcd\u0baf \u0bae\u0bc1\u0bb1\u0bcd\u0baa\u0b9f\u0bc1\u0bb5\u0ba4\u0bbf\u0bb2\u0bcd\u0bb2\u0bc8. \u0b9a\u0bc1\u0baf\u0b9a\u0bbe\u0ba4\u0bbf\u0baa\u0bcd \u0baa\u0bc6\u0bb0\u0bc1\u0bae\u0bc8\u0baf\u0bcb \u0b85\u0bb2\u0bcd\u0bb2\u0ba4\u0bc1 \u0b85\u0ba4\u0ba9\u0bcd \u0b85\u0b9f\u0bbf\u0baa\u0bcd\u0baa\u0b9f\u0bc8\u0baf\u0bbf\u0bb2\u0bcd \u0b95\u0b9f\u0bcd\u0b9f\u0bbf \u0b8e\u0bb4\u0bc1\u0baa\u0bcd\u0baa\u0baa\u0bcd\u0baa\u0b9f\u0bcd\u0b9f \u0bae\u0bbe\u0bb1\u0bcd\u0bb1\u0bc1 \u0b9a\u0bae\u0bc2\u0b95 \u0ba4\u0bc1\u0bb5\u0bc7\u0bb7\u0bae\u0bcb \u0ba8\u0bc7\u0bb0\u0b9f\u0bbf\u0baf\u0bbe\u0b95 \u0b8e\u0ba8\u0bcd\u0ba4 \u0b9a\u0bbe\u0bae\u0bbe\u0ba9\u0bbf\u0baf \u0bae\u0ba9\u0bbf\u0ba4\u0ba9\u0bbf\u0ba9\u0bcd \u0bae\u0ba9\u0b9a\u0bbe\u0b9f\u0bcd\u0b9a\u0bbf\u0baf\u0bc8\u0baf\u0bc1\u0bae\u0bcd \u0b8e\u0bb4\u0bc1\u0baa\u0bcd\u0baa \u0bb5\u0bb2\u0bcd\u0bb2\u0bb5\u0bc8 \u0b85\u0bb2\u0bcd\u0bb2. \u0b9a\u0b95\u0bae\u0ba9\u0bbf\u0ba4\u0ba9\u0bbf\u0ba9\u0bcd \u0bae\u0bc0\u0ba4\u0bc1 \u0bb5\u0bc6\u0bb1\u0bc1\u0baa\u0bcd\u0baa\u0bc8 \u0b89\u0bae\u0bbf\u0bb4\u0bcd\u0ba8\u0bcd\u0ba4\u0bc1 \u0bae\u0b9f\u0bcd\u0b9f\u0bc1\u0bae\u0bc7 \u0b8e\u0ba8\u0bcd\u0ba4 \u0b95\u0bca\u0bb3\u0bcd\u0b95\u0bc8\u0baf\u0bbe\u0bb2\u0bc1\u0bae\u0bcd \u0b92\u0bb0\u0bc1 \u0bae\u0ba9\u0bbf\u0ba4\u0ba9\u0bbf\u0ba9\u0bcd \u0bae\u0ba9\u0ba4\u0bc8\u0ba4\u0bcd \u0ba4\u0bca\u0b9f \u0b87\u0baf\u0bb2\u0bbe\u0ba4\u0bc1 \u0b8e\u0ba9\u0bcd\u0baa\u0ba4\u0bc7 \u0b8e\u0ba9\u0ba4\u0bc1 \u0baa\u0bc1\u0bb0\u0bbf\u0ba4\u0bb2\u0bcd. \u0b87\u0bb0\u0bc1\u0baa\u0ba4\u0bcd\u0ba4\u0bcb\u0bb0\u0bbe\u0bae\u0bcd \u0ba8\u0bc2\u0bb1\u0bcd\u0bb1\u0bbe\u0ba3\u0bcd\u0b9f\u0bbf\u0bb2\u0bcd \u0bb5\u0bbe\u0bb4\u0bc1\u0bae\u0bcd \u0ba8\u0bae\u0bcd \u0b9a\u0bae\u0bc2\u0b95\u0ba4\u0bcd\u0ba4\u0bbf\u0bb2\u0bcd \u0ba4\u0bc6\u0bb0\u0bbf\u0ba8\u0bcd\u0ba4\u0bcb \u0ba4\u0bc6\u0bb0\u0bbf\u0baf\u0bbe\u0bae\u0bb2\u0bcb \u0b90\u0bb0\u0bcb\u0baa\u0bcd\u0baa\u0bbe\u0bb5\u0bbf\u0ba9\u0bcd \u0b85\u0bb1\u0bbf\u0bb5\u0bca\u0bb3\u0bbf\u0b95\u0bcd\u0b95\u0bbe\u0bb2\u0ba4\u0bcd\u0ba4\u0bbf\u0ba9\u0bcd (enlightenment) \u0bb5\u0bbf\u0bb4\u0bc1\u0bae\u0bbf\u0baf\u0b99\u0bcd\u0b95\u0bb3\u0bcd \u0b95\u0bb2\u0bcd\u0bb5\u0bbf, \u0bae\u0ba4\u0bae\u0bcd \u0b89\u0bb3\u0bcd\u0bb3\u0bbf\u0b9f\u0bcd\u0b9f \u0b8e\u0bb2\u0bcd\u0bb2\u0bbe \u0b85\u0b9f\u0bbf\u0baa\u0bcd\u0baa\u0b9f\u0bc8 \u0b85\u0b9f\u0bc1\u0b95\u0bcd\u0b95\u0bc1\u0b95\u0bb3\u0bbf\u0bb2\u0bc1\u0bae\u0bcd \u0b95\u0bb2\u0ba8\u0bcd\u0ba4\u0bc1\u0bb5\u0bbf\u0b9f\u0bcd\u0b9f\u0ba9.\n\n\u0b85\u0ba9\u0bc8\u0bb5\u0bb0\u0bc1\u0bae\u0bcd \u0baa\u0bbf\u0bb1\u0baa\u0bcd\u0baa\u0bbf\u0ba9\u0bcd \u0b85\u0b9f\u0bbf\u0baa\u0bcd\u0baa\u0b9f\u0bc8\u0baf\u0bbf\u0bb2\u0bcd \u0b9a\u0bae\u0bae\u0bcd \u0b8e\u0ba9\u0bcd\u0baa\u0ba4\u0bc1\u0bae\u0bcd, \u0b92\u0bb0\u0bc1\u0bb5\u0bb0\u0bc8\u0baf\u0bc1\u0bae\u0bcd \u0b95\u0bbe\u0bb0\u0ba3\u0bae\u0bbf\u0ba9\u0bcd\u0bb1\u0bbf \u0bb5\u0bc6\u0bb1\u0bc1\u0ba4\u0bcd\u0ba4\u0bb2\u0bcb, \u0ba4\u0bc1\u0ba9\u0bcd\u0baa\u0bc1\u0bb1\u0bc1\u0ba4\u0bcd\u0ba4\u0bb2\u0bcb, \u0b85\u0bb4\u0bbf\u0ba4\u0bcd\u0ba4\u0bb2\u0bcb \u0ba4\u0bb5\u0bb1\u0bc1 \u0baa\u0bcb\u0ba9\u0bcd\u0bb1 \u0b85\u0b9f\u0bbf\u0baa\u0bcd\u0baa\u0b9f\u0bc8 \u0b85\u0bb1\u0b99\u0bcd\u0b95\u0bb3\u0bc1\u0bae\u0bcd \u0b87\u0b95\u0bcd\u0b95\u0bbe\u0bb2 \u0bae\u0ba4, \u0b95\u0bb2\u0bcd\u0bb5\u0bbf, \u0b95\u0bb2\u0bbe\u0b9a\u0bcd\u0b9a\u0bbe\u0bb0\u0b95\u0bcd \u0b95\u0bb3\u0b99\u0bcd\u0b95\u0bb3\u0bbf\u0bb2\u0bcd \u0bae\u0bc0\u0ba3\u0bcd\u0b9f\u0bc1\u0bae\u0bcd \u0bae\u0bc0\u0ba3\u0bcd\u0b9f\u0bc1\u0bae\u0bcd \u0b9a\u0bca\u0bb2\u0bcd\u0bb2\u0baa\u0bcd\u0baa\u0b9f\u0bcd\u0b9f\u0bc1 \u0bb5\u0ba8\u0bcd\u0ba4\u0bbf\u0bb0\u0bc1\u0b95\u0bcd\u0b95\u0bbf\u0ba9\u0bcd\u0bb1\u0ba9. \u0b85\u0ba4\u0bcd\u0ba4\u0b95\u0bc8\u0baf \u0b9a\u0bc2\u0bb4\u0bb2\u0bbf\u0bb2\u0bc7\u0baf\u0bc7 \u0b95\u0b9f\u0ba8\u0bcd\u0ba4 \u0ba8\u0bc2\u0bb1\u0bbe\u0ba3\u0bcd\u0b9f\u0bc1\u0b95\u0bb3\u0bbf\u0bb2\u0bcd \u0baa\u0bbf\u0bb1\u0ba8\u0bcd\u0ba4 \u0b85\u0ba4\u0bcd\u0ba4\u0ba9\u0bc8 \u0bae\u0ba9\u0bbf\u0ba4\u0bb0\u0bcd\u0b95\u0bb3\u0bc1\u0bae\u0bcd \u0bb5\u0bb3\u0bb0\u0bcd\u0ba8\u0bcd\u0ba4 \u0bb5\u0ba8\u0bcd\u0ba4 \u0b95\u0bbe\u0bb0\u0ba3\u0ba4\u0bcd\u0ba4\u0bbf\u0ba9\u0bbe\u0bb2\u0bcd \u0b85\u0bb5\u0bb0\u0bcd\u0b95\u0bb3\u0bbf\u0ba9\u0bcd \u0b85\u0b9f\u0bbf\u0baa\u0bcd\u0baa\u0b9f\u0bc8 \u0b9a\u0bc1\u0baa\u0bbe\u0bb5\u0bae\u0bbe\u0ba9\u0ba4\u0bc1 \u0b9a\u0bbe\u0ba4\u0bcd\u0bb5\u0bc0\u0b95\u0bae\u0bbe\u0b95\u0bb5\u0bc1\u0bae\u0bcd, \u0b9a\u0bae\u0ba4\u0bcd\u0ba4\u0bc1\u0bb5\u0ba4\u0bcd\u0ba4\u0bc8 \u0b92\u0ba4\u0bcd\u0ba4\u0ba4\u0bbe\u0b95\u0bb5\u0bc1\u0bae\u0bcd \u0b85\u0bae\u0bc8\u0ba8\u0bcd\u0ba4\u0bc1 \u0bb5\u0ba8\u0bcd\u0ba4\u0ba4\u0bc1. \u0b87\u0ba8\u0bcd\u0ba4 \u0ba8\u0bbf\u0bb2\u0bc8\u0baf\u0bc7 \u0b87\u0bb1\u0bc1\u0ba4\u0bbf\u0baf\u0bbf\u0bb2\u0bcd \u0b87\u0ba8\u0bcd\u0ba4 \u0bb5\u0bb2\u0ba4\u0bc1\u0b9a\u0bbe\u0bb0\u0bbf\u0b95\u0bcd\u0b95\u0b9f\u0bcd\u0b9a\u0bbf\u0b95\u0bb3\u0bcd \u0b8e\u0bb4\u0bc1\u0baa\u0bcd\u0baa \u0bb5\u0bbf\u0bb0\u0bc1\u0bae\u0bcd\u0baa\u0bbf\u0baf \u0b9a\u0bc1\u0baf\u0b9a\u0bbe\u0ba4\u0bbf, \u0b87\u0ba9, \u0bae\u0ba4 \u0b95\u0bcc\u0bb0\u0bb5 \u0b89\u0ba3\u0bb0\u0bcd\u0bb5\u0bc1\u0b95\u0bb3\u0bc1\u0b95\u0bcd\u0b95\u0bc1 \u0b8e\u0ba4\u0bbf\u0bb0\u0bbe\u0ba9\u0ba4\u0bbe\u0b95 \u0bae\u0bc1\u0b9f\u0bbf\u0ba8\u0bcd\u0ba4\u0ba4\u0bc1. \u0b8e\u0ba9\u0bb5\u0bc7 \u0b87\u0ba4\u0bcd\u0ba4\u0b95\u0bc8\u0baf \u0bb5\u0bbf\u0bb4\u0bc1\u0bae\u0bbf\u0baf\u0b99\u0bcd\u0b95\u0bb3\u0bc7 \u0b87\u0ba9\u0bcd\u0bb1\u0bc8\u0baf \u0b95\u0bbe\u0bb2\u0b95\u0b9f\u0bcd\u0b9f\u0ba4\u0bcd\u0ba4\u0bbf\u0bb1\u0bcd\u0b95\u0bc1 \u0b8f\u0bb1\u0bcd\u0bb1 \u0bb5\u0bbe\u0bb1\u0bc1 \u0bb5\u0bb2\u0ba4\u0bc1\u0b9a\u0bbe\u0bb0\u0bbf\u0b95\u0bcd\u0b95\u0b9f\u0bcd\u0b9a\u0bbf\u0b95\u0bb3\u0bcd \u0bb5\u0bc7\u0bb1\u0bc1 \u0bb5\u0bb4\u0bbf\u0baf\u0bbf\u0ba9\u0bcd\u0bb1\u0bbf \u0ba4\u0b99\u0bcd\u0b95\u0bb3\u0ba4\u0bc1 \u0baa\u0bbf\u0bb0\u0b9a\u0bcd\u0b9a\u0bbe\u0bb0 \u0bae\u0bc1\u0bb1\u0bc8\u0baf\u0bc8\u0baf\u0bc1\u0bae\u0bcd \u0b89\u0ba4\u0bcd\u0ba4\u0bbf\u0baf\u0bc8\u0baf\u0bc1\u0bae\u0bcd \u0ba4\u0bbf\u0bb0\u0bc1\u0b95\u0bbf\u0baf\u0bcb \u0bae\u0bc1\u0bb1\u0bcd\u0bb1\u0bbf\u0bb2\u0bc1\u0bae\u0bbe\u0b95 \u0bae\u0bbe\u0bb1\u0bcd\u0bb1\u0bbf\u0baf\u0bcb \u0b85\u0bae\u0bc8\u0b95\u0bcd\u0b95 \u0baa\u0ba3\u0bbf\u0ba4\u0bcd\u0ba4\u0ba4\u0bc1.\n\n\u0b8e\u0ba9\u0bb5\u0bc7, \u0b8e\u0ba9\u0ba4\u0bc1 \u0baa\u0b95\u0bcd\u0b95\u0ba4\u0bcd\u0ba4\u0bc1\u0bb5\u0bc0\u0b9f\u0bcd\u0b9f\u0bc1 \u0bb5\u0bb2\u0ba4\u0bc1\u0b9a\u0bbe\u0bb0\u0bbf \u0b85\u0ba9\u0bcd\u0baa\u0bb0\u0bcd \u0b92\u0bb0\u0bc1 \u0b9a\u0bbe\u0ba4\u0bbf\u0b95\u0bcd\u0b95\u0b9f\u0bcd\u0b9a\u0bbf\u0baf\u0bc8 \u0b86\u0ba4\u0bb0\u0bbf\u0baa\u0bcd\u0baa\u0ba4\u0bc1 \u0b8e\u0ba9\u0bcd\u0baa\u0ba4\u0bc1 \u0b85\u0bb5\u0bb0\u0ba4\u0bc1 \u0b9a\u0bc1\u0baf\u0b9a\u0bbe\u0ba4\u0bbf\u0baa\u0bcd\u0baa\u0bb1\u0bcd\u0bb1\u0bc8\u0baf\u0bcb \u0b85\u0bb2\u0bcd\u0bb2\u0ba4\u0bc1 \u0baa\u0bc6\u0bb0\u0bc1\u0bae\u0bc8\u0baf\u0bc8\u0baf\u0bcb \u0baa\u0bb1\u0bc8\u0b9a\u0bbe\u0bb1\u0bcd\u0bb1\u0bc1\u0bae\u0bcd \u0b9a\u0bc6\u0baf\u0bb2\u0bcd \u0bae\u0b9f\u0bcd\u0b9f\u0bc1\u0bae\u0bc7 \u0b8e\u0ba9 \u0ba8\u0bbe\u0ba9\u0bcd \u0b85\u0bb0\u0bcd\u0ba4\u0bcd\u0ba4\u0bae\u0bcd \u0b95\u0bb1\u0bcd\u0baa\u0bbf\u0ba4\u0bcd\u0ba4\u0bc1\u0b95\u0bcd\u0b95\u0bca\u0bb3\u0bcd\u0bb3 \u0b8e\u0ba8\u0bcd\u0ba4 \u0b85\u0b9f\u0bbf\u0baa\u0bcd\u0baa\u0b9f\u0bc8\u0baf\u0bc1\u0bae\u0bcd \u0b87\u0bb2\u0bcd\u0bb2\u0bc8 \u0b8e\u0ba9\u0bcd\u0baa\u0ba4\u0bc7 \u0b8e\u0ba9\u0ba4\u0bc1 \u0ba4\u0bbe\u0bb4\u0bcd\u0bae\u0bc8\u0baf\u0bbe\u0ba9 \u0b85\u0bb5\u0ba4\u0bbe\u0ba9\u0bbf\u0baa\u0bcd\u0baa\u0bc1. \u0b85\u0bb5\u0bb0\u0bcd \u0bb5\u0bb3\u0bb0\u0bcd\u0ba8\u0bcd\u0ba4 \u0b9a\u0bc2\u0bb4\u0bb2\u0bcb \u0b85\u0bb5\u0bb0\u0bcd \u0b85\u0ba9\u0bcd\u0bb1\u0bbe\u0b9f\u0bae\u0bcd \u0baa\u0bb4\u0b95\u0bc1\u0bae\u0bcd \u0b9a\u0bae\u0bc2\u0b95\u0bae\u0bcb \u0b92\u0bb0\u0bc1 \u0b95\u0bc1\u0bb1\u0bbf\u0baa\u0bcd\u0baa\u0bbf\u0b9f\u0bcd\u0b9f \u0b9a\u0bbe\u0ba4\u0bbf, \u0bae\u0ba4 \u0bb5\u0bb2\u0ba4\u0bc1\u0b9a\u0bbe\u0bb0\u0bbf \u0b87\u0baf\u0b95\u0bcd\u0b95\u0ba4\u0bcd\u0ba4\u0bbf\u0ba9\u0bcd \u0ba4\u0bbe\u0b95\u0bcd\u0b95\u0bae\u0bcd \u0b95\u0bca\u0ba3\u0bcd\u0b9f\u0bbf\u0bb0\u0bc1\u0b95\u0bcd\u0b95\u0bc1\u0bae\u0bbe\u0baf\u0bbf\u0ba9\u0bcd \u0b85\u0bb5\u0bc8 \u0bae\u0bc0\u0ba3\u0bcd\u0b9f\u0bc1\u0bae\u0bcd \u0bae\u0bc0\u0ba3\u0bcd\u0b9f\u0bc1\u0bae\u0bcd \u0b85\u0bb5\u0bb0\u0bbf\u0b9f\u0bae\u0bcd \u0b85\u0bb4\u0bc1\u0ba4\u0bcd\u0ba4\u0bbf \u0b9a\u0bca\u0bb2\u0bcd\u0bb2\u0bbf\u0baf\u0bbf\u0bb0\u0bc1\u0b95\u0bcd\u0b95\u0bc1\u0bae\u0bcd \u0b93\u0bb0\u0bcd \u0b85\u0b9f\u0bbf\u0baa\u0bcd\u0baa\u0b9f\u0bc8 \u0bb5\u0bbe\u0b9a\u0b95\u0bae\u0bcd \u2013\u201c\u0ba8\u0bc0\u0baf\u0bc1\u0bae\u0bcd \u0ba8\u0bc0 \u0b9a\u0bbe\u0bb0\u0bcd\u0ba8\u0bcd\u0ba4\u0bbf\u0bb0\u0bc1\u0b95\u0bcd\u0b95\u0bc1\u0bae\u0bcd \u0ba8\u0bae\u0ba4\u0bc1 \u0b9a\u0bae\u0bc2\u0b95\u0bae\u0bc1\u0bae\u0bcd \u0bae\u0bbe\u0bb1\u0bcd\u0bb1\u0bc1 \u0b9a\u0bae\u0bc2\u0b95\u0b95\u0bcd\u0b95\u0bc2\u0b9f\u0bcd\u0b9f\u0ba4\u0bcd\u0ba4\u0bbf\u0ba9\u0bb0\u0bbf\u0ba9\u0bcd \u0b9a\u0bbe\u0b9a\u0bc1\u0bb5\u0ba4\u0bae\u0bbe\u0ba9 \u0baa\u0bbf\u0bb1\u0bb5\u0bbf\u0b95\u0bcd\u0b95\u0bc1\u0ba3\u0b99\u0bcd\u0b95\u0bb3\u0bbf\u0ba9\u0bbe\u0bb2\u0bcd \u0ba4\u0bca\u0b9f\u0bb0\u0bcd\u0ba8\u0bcd\u0ba4\u0bc1 \u0bb5\u0b9e\u0bcd\u0b9a\u0bbf\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f\u0bc1 \u0bb5\u0ba8\u0bcd\u0ba4\u0bbf\u0bb0\u0bc1\u0b95\u0bcd\u0b95\u0bbf\u0ba9\u0bcd\u0bb1\u0ba9. \u0b87\u0baa\u0bcd\u0baa\u0b9f\u0bbf\u0baf\u0bc7 \u0b9a\u0bc6\u0ba9\u0bcd\u0bb1\u0bbe\u0bb2\u0bcd \u0ba8\u0bbe\u0bb3\u0bc8 \u0ba8\u0bbe\u0bae\u0bcd \u0ba8\u0bae\u0bcd \u0b8a\u0bb0\u0bbf\u0ba9\u0bbf\u0bb2\u0bc7\u0baf\u0bc7 \u0b85\u0b95\u0ba4\u0bbf\u0b95\u0bb3\u0bbe\u0baf\u0bcd \u0bb5\u0bbe\u0bb4 \u0ba4\u0bb2\u0bc8\u0baa\u0bcd\u0baa\u0b9f\u0bc1\u0bb5\u0bcb\u0bae\u0bcd. \u0b8e\u0ba9\u0bb5\u0bc7 \u0bb5\u0bbf\u0bb4\u0bbf\u0ba4\u0bcd\u0ba4\u0bc1\u0b95\u0bcd\u0b95\u0bca\u0bb3\u0bcd! \u0b8e\u0ba9\u0bcd\u0ba9\u0bc8 \u0baa\u0bbf\u0ba9\u0bcd\u0ba4\u0bca\u0b9f\u0bb0\u0bcd!!\u201d\n\n\u0ba4\u0bae\u0ba4\u0bc1 \u0b87\u0baf\u0b95\u0bcd\u0b95\u0ba4\u0bcd\u0ba4\u0bbf\u0bb1\u0bcd\u0b95\u0bc1 \u0bae\u0bc7\u0bb2\u0bc1\u0bae\u0bcd \u0bae\u0bc7\u0bb2\u0bc1\u0bae\u0bcd \u0baa\u0bc1\u0ba4\u0bbf\u0baf\u0bb5\u0bb0\u0bcd\u0b95\u0bb3\u0bc8 \u0ba4\u0bc7\u0b9f\u0bc1\u0bae\u0bcd \u0b8e\u0ba8\u0bcd\u0ba4 \u0b92\u0bb0\u0bc1 \u0bb5\u0bb2\u0ba4\u0bc1\u0b9a\u0bbe\u0bb0\u0bbf \u0b87\u0baf\u0b95\u0bcd\u0b95\u0bae\u0bc1\u0bae\u0bcd \u0b87\u0baa\u0bcd\u0baa\u0b9f\u0bbf\u0baa\u0bcd\u0baa\u0b9f\u0bcd\u0b9f, \u0bae\u0ba9\u0ba4\u0bc8 \u0b85\u0b9a\u0bcd\u0b9a\u0bc1\u0bb1\u0bc1\u0ba4\u0bcd\u0ba4\u0bc1\u0bae\u0bcd \u0ba4\u0bae\u0bcd\u0bae\u0bc8 \u0bae\u0bc1\u0bb4\u0bc1\u0b95\u0bcd\u0b95 \u0bae\u0bc1\u0bb4\u0bc1\u0b95\u0bcd\u0b95 \u0baa\u0bbe\u0ba4\u0bbf\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f\u0bb5\u0bb0\u0bcd\u0b95\u0bb3\u0bbe\u0b95\u0bb5\u0bc7 \u0baa\u0bc6\u0bb0\u0bc1\u0bae\u0bcd\u0baa\u0bbe\u0bb2\u0bc1\u0bae\u0bcd \u0baa\u0bca\u0baf\u0bcd\u0baf\u0bbe\u0b95 \u0b9a\u0bbf\u0ba4\u0bcd\u0ba4\u0bb0\u0bbf\u0b95\u0bcd\u0b95\u0bc1\u0bae\u0bcd \u0baa\u0bbf\u0bb0\u0b9a\u0bcd\u0b9a\u0bbe\u0bb0\u0b99\u0bcd\u0b95\u0bb3\u0bc8\u0baf\u0bc7 \u0b95\u0bc8\u0baf\u0bbf\u0bb2\u0bcd \u0b8e\u0b9f\u0bc1\u0ba4\u0bcd\u0ba4\u0bc1 \u0bb5\u0bc6\u0bb1\u0bcd\u0bb1\u0bbf \u0baa\u0bc6\u0bb1\u0bc1\u0bae\u0bcd. \u0ba8\u0bbe\u0bae\u0bc6\u0bb2\u0bcd\u0bb2\u0bbe\u0bae\u0bcd \u0baa\u0bbf\u0bb1\u0bb5\u0bbf\u0baf\u0bbf\u0bb2\u0bc7\u0baf\u0bc7 \u0b86\u0bb3 \u0baa\u0bbf\u0bb1\u0ba8\u0bcd\u0ba4\u0bb5\u0bb0\u0bcd\u0b95\u0bb3\u0bcd \u0b8e\u0ba9\u0bcd\u0bb1\u0bcb, \u0bae\u0bb1\u0bcd\u0bb1\u0bb5\u0bb0\u0bcd\u0b95\u0bb3\u0bcd \u0b85\u0ba9\u0bc8\u0bb5\u0bb0\u0bc1\u0bae\u0bcd \u0ba8\u0bae\u0b95\u0bcd\u0b95\u0bc1 \u0b95\u0b9f\u0bcd\u0b9f\u0bc1\u0baa\u0bcd\u0baa\u0b9f\u0bcd\u0b9f\u0bc1 \u0bb5\u0bbe\u0bb4\u0baa\u0bcd\u0baa\u0bbf\u0bb1\u0ba8\u0bcd\u0ba4\u0bb5\u0bb0\u0bcd\u0b95\u0bb3\u0bcd \u0b8e\u0ba9\u0bcd\u0bb1\u0bc1 \u0bae\u0b9f\u0bcd\u0b9f\u0bc1\u0bae\u0bc7 \u0baa\u0bbf\u0bb0\u0b9a\u0bcd\u0b9a\u0bbe\u0bb0\u0b99\u0bcd\u0b95\u0bb3\u0bcd \u0b9a\u0bc6\u0baf\u0bcd\u0bb5\u0ba4\u0bc6\u0bb2\u0bcd\u0bb2\u0bbe\u0bae\u0bcd \u0b87\u0ba8\u0bcd\u0ba4 \u0b95\u0bbe\u0bb2\u0ba4\u0bcd\u0ba4\u0bc8 \u0b9a\u0bc7\u0bb0\u0bcd\u0ba8\u0bcd\u0ba4 \u0bae\u0b95\u0bcd\u0b95\u0bb3\u0bc8 \u0b8e\u0ba8\u0bcd\u0ba4 \u0bb5\u0bbf\u0ba4\u0ba4\u0bcd\u0ba4\u0bbf\u0bb2\u0bc1\u0bae\u0bcd \u0b9a\u0bc6\u0ba9\u0bcd\u0bb1\u0b9f\u0bc8\u0baf\u0bbe\u0ba4\u0bc1.\n\n***\n\n\u0bb5\u0bb2\u0ba4\u0bc1\u0b9a\u0bbe\u0bb0\u0bbf \u0b86\u0ba4\u0bb0\u0bb5\u0bbe\u0bb3\u0bb0\u0bcd\u0b95\u0bb3\u0bc8 \u0b95\u0bca\u0b9a\u0bcd\u0b9a\u0bc8\u0baf\u0bbe\u0b95\u0b95\u0bcd \u0b95\u0bb0\u0bc1\u0ba4\u0bc1\u0bae\u0bcd \u0ba8\u0bae\u0bcd\u0bae\u0bbf\u0bb2\u0bcd \u0baa\u0bb2\u0bb0\u0bcd \u0ba8\u0bbf\u0ba9\u0bc8\u0bb5\u0bbf\u0bb2\u0bcd \u0bb5\u0bc8\u0ba4\u0bcd\u0ba4\u0bc1\u0b95\u0bcd\u0b95\u0bca\u0bb3\u0bcd\u0bb3 \u0bb5\u0bc7\u0ba3\u0bcd\u0b9f\u0bbf\u0baf \u0b92\u0ba9\u0bcd\u0bb1\u0bc1 \u0b87\u0bb0\u0bc1\u0b95\u0bcd\u0b95\u0bbf\u0bb1\u0ba4\u0bc1 \u2013 \u0ba8\u0bbe\u0bae\u0bc1\u0bae\u0bcd \u0b85\u0bb5\u0bb0\u0bcd\u0b95\u0bb3\u0bcd \u0bb5\u0bb3\u0bb0\u0bcd\u0ba8\u0bcd\u0ba4 \u0b9a\u0bc2\u0bb4\u0bb2\u0bbf\u0bb2\u0bcd \u0bb5\u0bb3\u0bb0\u0bcd\u0ba8\u0bcd\u0ba4\u0bbf\u0bb0\u0bc1\u0ba8\u0bcd\u0ba4\u0bbe\u0bb2\u0bcd, \u0b85\u0bb5\u0bb0\u0bcd\u0b95\u0bb3\u0bcd \u0ba4\u0bbf\u0ba9\u0b9a\u0bb0\u0bbf \u0b95\u0bc7\u0b9f\u0bcd\u0b9f\u0bc1 \u0bb5\u0bb3\u0bb0\u0bcd\u0ba8\u0bcd\u0ba4 \u0b8a\u0ba4\u0bbf\u0baa\u0bcd\u0baa\u0bc6\u0bb0\u0bbf\u0ba4\u0bbe\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f \u0baa\u0bca\u0baf\u0bcd\u0b95\u0bb3\u0bcd, \u0bb5\u0b9a\u0bc8\u0b95\u0bb3\u0bcd, \u0b85\u0bb0\u0bc8\u0b95\u0bc1\u0bb1\u0bc8 \u0b89\u0ba3\u0bcd\u0bae\u0bc8\u0b95\u0bb3\u0bcd, \u0ba4\u0bbf\u0bb0\u0bbf\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f \u0bb5\u0bb0\u0bb2\u0bbe\u0bb1\u0bcd\u0bb1\u0bc1 \u0ba4\u0bb0\u0bb5\u0bc1\u0b95\u0bb3\u0bcd \u0b86\u0b95\u0bbf\u0baf\u0bb5\u0bb1\u0bcd\u0bb1\u0bc8\u0b95\u0bcd \u0b95\u0bc7\u0b9f\u0bcd\u0b9f\u0bbf\u0bb0\u0bc1\u0ba8\u0bcd\u0ba4\u0bbe\u0bb2\u0bcd, \u0ba8\u0bbe\u0bae\u0bc1\u0bae\u0bcd \u0b95\u0bbf\u0b9f\u0bcd\u0b9f\u0ba4\u0bcd\u0ba4\u0b9f\u0bcd\u0b9f \u0b85\u0bb5\u0bb0\u0bcd\u0b95\u0bb3\u0ba4\u0bc1 \u0b85\u0bb0\u0b9a\u0bbf\u0baf\u0bb2\u0bcd \u0b87\u0baf\u0bb2\u0bcd\u0baa\u0bc1\u0b95\u0bb3\u0bc8\u0baf\u0bc1\u0bae\u0bcd \u0ba4\u0bbe\u0b95\u0bcd\u0b95\u0b99\u0bcd\u0b95\u0bb3\u0bc8\u0baf\u0bc1\u0bae\u0bcd \u0b95\u0bca\u0ba3\u0bcd\u0b9f\u0bbf\u0bb0\u0bc1\u0b95\u0bcd\u0b95 \u0b8e\u0b95\u0bcd\u0b95\u0b9a\u0bcd\u0b9a\u0b95\u0bcd\u0b95 \u0bb5\u0bbe\u0baf\u0bcd\u0baa\u0bcd\u0baa\u0bc1\u0b95\u0bb3\u0bcd \u0b89\u0bb3\u0bcd\u0bb3\u0ba9 \u0b8e\u0ba9\u0bcd\u0baa\u0ba4\u0bc1\u0bb5\u0bc7.\n\n\u0b95\u0bbe\u0bb0\u0ba3\u0bae\u0bcd, \u0b87\u0ba8\u0bcd\u0ba4 \u0bb5\u0bb2\u0ba4\u0bc1\u0b9a\u0bbe\u0bb0\u0bbf \u0b87\u0baf\u0b95\u0bcd\u0b95\u0b99\u0bcd\u0b95\u0bb3\u0bcd \u0bae\u0bc1\u0ba4\u0bb2\u0bbf\u0bb2\u0bcd \u0b95\u0bc1\u0bb1\u0bbf \u0bb5\u0bc8\u0baa\u0bcd\u0baa\u0ba4\u0bc1 \u0b9a\u0bbe\u0bae\u0bbe\u0ba9\u0bbf\u0baf \u0bae\u0ba9\u0bbf\u0ba4\u0ba9\u0bbf\u0ba9\u0bcd \u0b95\u0bc0\u0bb4\u0bbe\u0ba9 \u0bae\u0bbf\u0bb0\u0bc1\u0b95 \u0b89\u0bb3\u0bcd\u0bb3\u0bc1\u0ba3\u0bb0\u0bcd\u0bb5\u0bc1\u0b95\u0bb3\u0bc8\u0baf\u0bcb, \u0baa\u0bc1\u0ba4\u0bc8\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f \u0b95\u0bbe\u0b9f\u0bcd\u0b9f\u0bc1 \u0bae\u0bbf\u0bb0\u0bbe\u0ba3\u0bcd\u0b9f\u0bbf \u0b9a\u0bc1\u0baa\u0bbe\u0bb5\u0b99\u0bcd\u0b95\u0bb3\u0bc8\u0baf\u0bcb \u0b85\u0bb2\u0bcd\u0bb2 \u2013 \u0bae\u0bbe\u0bb1\u0bbe\u0b95 \u0bae\u0ba9\u0bbf\u0ba4\u0ba9\u0bbf\u0ba9\u0bcd \u0b85\u0b9f\u0bbf\u0baa\u0bcd\u0baa\u0b9f\u0bc8 \u0b85\u0bb1 \u0b89\u0ba3\u0bb0\u0bcd\u0bb5\u0bc8. \u0b85\u0bb5\u0ba9\u0bc1\u0b95\u0bcd\u0b95\u0bc1 \u0b95\u0bbf\u0b9f\u0bc8\u0b95\u0bcd\u0b95 \u0bb5\u0bc7\u0ba3\u0bcd\u0b9f\u0bbf\u0baf \u0ba8\u0bbf\u0baf\u0bbe\u0baf\u0bae\u0bbe\u0ba9 \u0b89\u0bb0\u0bbf\u0bae\u0bc8\u0b95\u0bb3\u0bbf\u0ba9\u0bcd \u0baa\u0bca\u0bb0\u0bc1\u0b9f\u0bcd\u0b9f\u0bc7 \u0b85\u0bb5\u0ba9\u0ba4\u0bc1 \u0bae\u0ba9\u0b9a\u0bbe\u0b9f\u0bcd\u0b9a\u0bbf \u0b87\u0bb5\u0bcd\u0bb5\u0bbf\u0baf\u0b95\u0bcd\u0b95\u0b99\u0bcd\u0b95\u0bb3\u0bbf\u0ba9\u0bcd \u0baa\u0bbf\u0bb0\u0b9a\u0bcd\u0b9a\u0bbe\u0bb0\u0b99\u0bcd\u0b95\u0bb3\u0bbe\u0bb2\u0bcd \u0b9a\u0bc0\u0ba3\u0bcd\u0b9f\u0baa\u0bcd\u0baa\u0b9f\u0bc1\u0b95\u0bbf\u0ba9\u0bcd\u0bb1\u0ba4\u0bc1. \u0b85\u0bb5\u0bc8 \u0bb5\u0bc7\u0bb1\u0bc1 \u0b92\u0bb0\u0bc1 \u0b9a\u0bae\u0bc2\u0b95\u0ba4\u0bcd\u0ba4\u0bbf\u0ba9\u0bb0\u0bbe\u0bb2\u0bcd \u0b85\u0baa\u0b95\u0bb0\u0bbf\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f\u0bc1\u0bb5\u0bbf\u0b9f\u0bcd\u0b9f\u0ba9 \u0b8e\u0ba9\u0bcd\u0ba9\u0bc1\u0bae\u0bcd \u0baa\u0bca\u0baf\u0bcd \u0baa\u0bbf\u0bb0\u0b9a\u0bcd\u0b9a\u0bbe\u0bb0\u0b99\u0bcd\u0b95\u0bb3\u0bbf\u0ba9\u0bbe\u0bb2\u0bc7\u0baf\u0bc7 \u0b85\u0bb5\u0ba9\u0bcd \u0ba4\u0ba9\u0bcd\u0ba9\u0bc8 \u0baa\u0bbe\u0ba4\u0bbf\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f\u0bb5\u0ba9\u0bbe\u0b95 \u0b89\u0ba3\u0bb0\u0bc1\u0b95\u0bbf\u0bb1\u0bbe\u0ba9\u0bcd. \u0b85\u0baa\u0b95\u0bb0\u0bbf\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f \u0b89\u0bb0\u0bbf\u0bae\u0bc8\u0b95\u0bb3\u0bc8 \u0bae\u0bc0\u0b9f\u0bcd\u0b9f\u0bc6\u0b9f\u0bc1\u0b95\u0bcd\u0b95\u0bc1\u0bae\u0bcd \u0bae\u0bc1\u0baf\u0bb1\u0bcd\u0b9a\u0bbf\u0baf\u0bbf\u0bb2\u0bcd \u0b85\u0bb1\u0ba4\u0bcd\u0ba4\u0bbf\u0bb1\u0bcd\u0b95\u0bc1 \u0bae\u0bbe\u0bb1\u0bbe\u0ba9 \u0b9a\u0bc6\u0baf\u0bb2\u0bcd\u0b95\u0bb3\u0bc1\u0b95\u0bcd\u0b95\u0bc1\u0bae\u0bcd \u0ba8\u0bbf\u0baf\u0bbe\u0baf\u0bae\u0bcd \u0b95\u0bb1\u0bcd\u0baa\u0bbf\u0ba4\u0bcd\u0ba4\u0bc1\u0b95\u0bcd\u0b95\u0bca\u0bb3\u0bcd\u0b95\u0bbf\u0bb1\u0bbe\u0ba9\u0bcd.\n\n***\n\n\u0b85\u0ba8\u0bc7\u0b95\u0bae\u0bbe\u0b95 \u0b87\u0ba8\u0bcd\u0ba4 \u0b95\u0b9f\u0bcd\u0b9f\u0bc1\u0bb0\u0bc8\u0baf\u0bbf\u0ba9\u0bcd \u0bae\u0bc8\u0baf \u0b95\u0bc7\u0bb3\u0bcd\u0bb5\u0bbf\u0b95\u0bcd\u0b95\u0bc1 \u0b93\u0bb0\u0bcd \u0b85\u0bb3\u0bb5\u0bc1\u0b95\u0bcd\u0b95\u0bc1 \u0b9a\u0bb0\u0bbf\u0baf\u0bbe\u0b95 \u0baa\u0ba4\u0bbf\u0bb2\u0bcd \u0b85\u0bb3\u0bbf\u0ba4\u0bcd\u0ba4\u0bc1\u0bb5\u0bbf\u0b9f\u0bcd\u0b9f\u0bc7\u0ba9\u0bcd \u0b8e\u0ba9 \u0ba8\u0bae\u0bcd\u0baa\u0bc1\u0b95\u0bbf\u0bb1\u0bc7\u0ba9\u0bcd. \u0b86\u0ba9\u0bbe\u0bb2\u0bcd \u0b85\u0ba4\u0bc7 \u0b95\u0bc7\u0bb3\u0bcd\u0bb5\u0bbf\u0baf\u0bc8 \u0bae\u0bb1\u0bc1\u0bae\u0bc1\u0ba9\u0bc8\u0baf\u0bbf\u0bb2\u0bcd \u0b87\u0bb0\u0bc1\u0ba8\u0bcd\u0ba4\u0bc1 \u0b85\u0ba3\u0bc1\u0b95\u0bb2\u0bbe\u0bae\u0bcd \u0b8e\u0ba9\u0bb5\u0bc1\u0bae\u0bcd \u0ba8\u0bbf\u0ba9\u0bc8\u0b95\u0bcd\u0b95\u0bbf\u0bb1\u0bc7\u0ba9\u0bcd. \u2018\u0b8e\u0bb2\u0bcd\u0bb2\u0bbe \u0bb5\u0bb2\u0ba4\u0bc1\u0b9a\u0bbe\u0bb0\u0bbf \u0b86\u0ba4\u0bb0\u0bb5\u0bbe\u0bb3\u0bb0\u0bcd\u0b95\u0bb3\u0bc1\u0bae\u0bcd \u0b9a\u0bbe\u0ba4\u0bbf \u0bae\u0ba4 \u0bb5\u0bc6\u0bb1\u0bbf\u0baf\u0bb0\u0bcd\u0b95\u0bb3\u0bcd \u0b87\u0bb2\u0bcd\u0bb2\u0bc8 \u0ba4\u0bbe\u0ba9\u0bcd. \u0b9a\u0bb0\u0bbf. \u0b86\u0ba9\u0bbe\u0bb2\u0bcd \u0b85\u0bb5\u0bb0\u0bcd\u0b95\u0bb3\u0bc1\u0bb3\u0bcd \u0b9a\u0bbe\u0ba4\u0bbf \u0bae\u0ba4 \u0bb5\u0bc6\u0bb1\u0bbf\u0baf\u0bb0\u0bcd\u0b95\u0bb3\u0bc7 \u0b87\u0bb2\u0bcd\u0bb2\u0bc8\u0baf\u0bbe \u0b8e\u0ba9\u0bcd\u0ba9 ?\u2019 \u0b8e\u0ba9\u0bcd\u0bb1 \u0b95\u0bc7\u0bb3\u0bcd\u0bb5\u0bbf\u0b95\u0bcd\u0b95\u0bc1 \u0baa\u0ba4\u0bbf\u0bb2\u0bcd \u0b85\u0bb3\u0bbf\u0b95\u0bcd\u0b95 \u0bb5\u0bc7\u0ba3\u0bcd\u0b9f\u0bc1\u0bae\u0bcd.\n\n\u0b95\u0ba3\u0bcd\u0b9f\u0bbf\u0baa\u0bcd\u0baa\u0bbe \u0b9a\u0bbe\u0ba4\u0bbf\u0bb5\u0bc6\u0bb1\u0bbf\u0baf\u0bb0\u0bcd\u0b95\u0bb3\u0bcd \u0b87\u0bb0\u0bc1\u0baa\u0bcd\u0baa\u0bbe\u0bb0\u0bcd\u0b95\u0bb3\u0bcd. \u0b9a\u0bc1\u0baf\u0b9a\u0bbe\u0ba4\u0bbf \u0baa\u0bc6\u0bb0\u0bc1\u0bae\u0bc8\u0b95\u0bca\u0bb3\u0bcd\u0baa\u0bb5\u0bb0\u0bcd\u0b95\u0bb3\u0bc1\u0bae\u0bcd \u0b87\u0bb0\u0bc1\u0baa\u0bcd\u0baa\u0bbe\u0bb0\u0bcd\u0b95\u0bb3\u0bcd. \u0b86\u0ba9\u0bbe\u0bb2\u0bcd \u0b85\u0bb5\u0bb0\u0bcd\u0b95\u0bb3\u0bbf\u0bb2\u0bcd \u0b95\u0ba3\u0bbf\u0b9a\u0bae\u0bbe\u0ba9\u0bb5\u0bb0\u0bcd\u0b95\u0bb3\u0bcd \u0b87\u0b95\u0bcd\u0b95\u0b9f\u0bcd\u0b9a\u0bbf\u0b95\u0bb3\u0bcd \u0b9a\u0bc6\u0baf\u0bcd\u0ba4 \u0baa\u0bca\u0baf\u0bcd \u0baa\u0bbf\u0bb0\u0b9a\u0bcd\u0b9a\u0bbe\u0bb0\u0b99\u0bcd\u0b95\u0bb3\u0bcd \u0baa\u0bca\u0bb0\u0bc1\u0b9f\u0bcd\u0b9f\u0bc7, \u0ba4\u0bae\u0ba4\u0bc1 \u0b89\u0bb0\u0bbf\u0bae\u0bc8\u0b95\u0bb3\u0bc8\u0b95\u0bcd \u0b95\u0bbe\u0baa\u0bcd\u0baa\u0bbe\u0bb1\u0bcd\u0bb1\u0bbf\u0b95\u0bcd\u0b95\u0bca\u0bb3\u0bcd\u0bb3\u0bb5\u0bc7\u0ba3\u0bcd\u0b9f\u0bc1\u0bae\u0bcd \u0b8e\u0ba9\u0bcd\u0bb1 \u0ba8\u0bbf\u0baf\u0bbe\u0baf\u0bae\u0bbe\u0ba9 \u0baa\u0baf\u0ba4\u0bcd\u0ba4\u0bbf\u0ba9\u0bcd \u0b95\u0bbe\u0bb0\u0ba3\u0bae\u0bbe\u0b95\u0bb5\u0bc7 \u0b85\u0bb5\u0bb1\u0bcd\u0bb1\u0bc8 \u0baa\u0bbf\u0ba9\u0bcd\u0baa\u0bb1\u0bcd\u0bb1\u0ba4\u0bcd \u0ba4\u0bca\u0b9f\u0b99\u0bcd\u0b95\u0bbf\u0baf\u0bbf\u0bb0\u0bc1\u0baa\u0bcd\u0baa\u0bb0\u0bcd. \u0b85\u0ba4\u0ba9\u0bcd \u0baa\u0bbf\u0ba9\u0bcd\u0ba9\u0bb0\u0bcd \u0ba4\u0bbf\u0bb0\u0bbf\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f \u0bb5\u0bb0\u0bb2\u0bbe\u0bb1\u0bcd\u0bb1\u0bc1 \u0b89\u0ba3\u0bcd\u0bae\u0bc8\u0b95\u0bb3\u0bc1\u0bae\u0bcd, \u0b85\u0bb1\u0bbf\u0bb5\u0bc1\u0b95\u0bcd\u0b95\u0bc1 \u0b9a\u0bbf\u0bb1\u0bbf\u0ba4\u0bc1\u0bae\u0bcd \u0b92\u0bb5\u0bcd\u0bb5\u0bbe\u0ba4 \u0baa\u0bb4\u0bae\u0bc8\u0bb5\u0bbe\u0ba4 \u0b9a\u0bbf\u0ba8\u0bcd\u0ba4\u0ba9\u0bc8\u0b95\u0bb3\u0bc1\u0bae\u0bcd \u0b85\u0ba9\u0bcd\u0bb1\u0bbe\u0b9f\u0bae\u0bcd \u0b8a\u0b9f\u0bcd\u0b9f\u0baa\u0bcd\u0baa\u0bc6\u0bb1\u0bcd\u0bb1\u0bc1 \u0b92\u0bb0\u0bc1 \u0b95\u0b9f\u0bcd\u0b9f\u0ba4\u0bcd\u0ba4\u0bbf\u0bb2\u0bcd \u0b9a\u0bbe\u0ba4\u0bbf, \u0bae\u0ba4 \u0baa\u0bb1\u0bcd\u0bb1\u0bc1\u0b95\u0bca\u0ba3\u0bcd\u0b9f\u0bb5\u0bb0\u0bcd\u0b95\u0bb3\u0bbe\u0b95 \u0bae\u0bbe\u0bb1\u0bbf \u0b87\u0bb0\u0bc1\u0baa\u0bcd\u0baa\u0bb0\u0bcd \u0b8e\u0ba9\u0bcd\u0baa\u0ba4\u0bc7 \u0b8e\u0ba9\u0ba4\u0bc1 \u0b95\u0bc2\u0bb1\u0bcd\u0bb1\u0bc1. \u0b87\u0ba9\u0bcd\u0bb1\u0bc1 \u0b85\u0bb0\u0bbf\u0baf\u0ba3\u0bc8 \u0b8f\u0bb1\u0bbf \u0bae\u0bb1\u0bcd\u0bb1\u0bb5\u0ba9\u0bc8 \u0b85\u0b9f\u0bbf\u0bae\u0bc8\u0baa\u0bcd\u0baa\u0b9f\u0bc1\u0ba4\u0bcd\u0ba4\u0bbf\u0ba9\u0bbe\u0bb2\u0bcd \u0bae\u0b9f\u0bcd\u0b9f\u0bc1\u0bae\u0bc7 \u0baa\u0bbf\u0ba9\u0bcd\u0ba9\u0bbe\u0bb3\u0bbf\u0bb2\u0bcd \u0ba4\u0bae\u0ba4\u0bc1 \u0b95\u0bbe\u0bb2\u0bcd\u0b95\u0bb3\u0bc8 \u0baa\u0bbf\u0ba3\u0bc8\u0b95\u0bcd\u0b95\u0bb5\u0bb0\u0bc1\u0bae\u0bcd \u0b85\u0b9f\u0bbf\u0bae\u0bc8\u0b9a\u0bcd\u0b9a\u0b99\u0bcd\u0b95\u0bbf\u0bb2\u0bbf\u0baf\u0bbf\u0bb2\u0bbf\u0bb0\u0bc1\u0ba8\u0bcd\u0ba4\u0bc1 \u0ba4\u0bae\u0bcd\u0bae\u0bc8 \u0b95\u0bbe\u0baa\u0bcd\u0baa\u0bbe\u0bb1\u0bcd\u0bb1\u0bbf\u0b95\u0bcd\u0b95\u0bca\u0bb3\u0bcd\u0bb3\u0bae\u0bc1\u0b9f\u0bbf\u0baf\u0bc1\u0bae\u0bcd \u0b8e\u0ba9\u0bcd\u0ba9\u0bc1\u0bae\u0bcd \u0baa\u0bcb\u0bb2\u0bbf\u0baf\u0bbe\u0ba9 \u0b85\u0ba4\u0bc7 \u0ba8\u0bc7\u0bb0\u0ba4\u0bcd\u0ba4\u0bbf\u0bb2\u0bcd \u0b86\u0baa\u0ba4\u0bcd\u0ba4\u0bbe\u0ba9 \u0b87\u0b9f\u0ba4\u0bcd\u0ba4\u0bbf\u0bb1\u0bcd\u0b95\u0bc1\u0bae\u0bcd \u0b87\u0bb1\u0bc1\u0ba4\u0bbf\u0baf\u0bbe\u0b95 \u0b9a\u0bc6\u0ba9\u0bcd\u0bb1\u0bc1 \u0b9a\u0bc7\u0bb0\u0bc1\u0b95\u0bbf\u0ba9\u0bcd\u0bb1\u0ba9\u0bb0\u0bcd.\n\n***\n\n\u0b87\u0bb1\u0bc1\u0ba4\u0bbf\u0baf\u0bbe\u0b95 \u0ba8\u0bbe\u0ba9\u0bcd \u0bae\u0bc1\u0ba4\u0bb2\u0bbf\u0bb2\u0bcd \u0b95\u0bc1\u0bb1\u0bbf\u0baa\u0bcd\u0baa\u0bbf\u0b9f\u0bcd\u0b9f \u0b95\u0bc7\u0bb3\u0bcd\u0bb5\u0bbf\u0b95\u0bcd\u0b95\u0bc1 \u0bb5\u0bb0\u0bc1\u0b95\u0bbf\u0bb1\u0bc7\u0ba9\u0bcd. \u201c\u0ba8\u0bbe\u0ba9\u0bcd \u0b8f\u0ba9\u0bcd \u0bb5\u0bb2\u0ba4\u0bc1\u0b9a\u0bbe\u0bb0\u0bbf \u0b86\u0ba4\u0bb0\u0bb5\u0bbe\u0bb3\u0bb0\u0bcd\u0b95\u0bb3\u0bc1\u0b9f\u0ba9\u0bcd \u0b85\u0bb0\u0b9a\u0bbf\u0baf\u0bb2\u0bcd \u0bb5\u0bbf\u0bb5\u0bbe\u0ba4\u0bbf\u0baa\u0bcd\u0baa\u0ba4\u0bc1 \u0b87\u0bb2\u0bcd\u0bb2\u0bc8?\u201d\n\n\u201c\u0ba8\u0bbe\u0ba9\u0bcd \u0b9a\u0bc6\u0baf\u0bcd\u0bb5\u0ba4\u0bc1 \u0ba4\u0bb5\u0bb1\u0bc1. \u0b86\u0ba9\u0bbe\u0bb2\u0bcd \u0b87\u0baa\u0bcd\u0baa\u0b9f\u0bbf\u0b9a\u0bcd\u0b9a\u0bc6\u0baf\u0bcd\u0bb5\u0ba4\u0bbf\u0bb2\u0bcd \u0b8e\u0ba9\u0b95\u0bcd\u0b95\u0bc1 \u0b86\u0ba4\u0bbe\u0baf\u0bae\u0bcd \u0b87\u0bb0\u0bc1\u0b95\u0bcd\u0b95\u0bbf\u0bb1\u0ba4\u0bc1. \u0b85\u0ba4\u0ba9\u0bbe\u0bb2\u0bcd \u0b87\u0ba4\u0bc8 \u0b9a\u0bc6\u0baf\u0bcd\u0b95\u0bbf\u0bb1\u0bc7\u0ba9\u0bcd\u201d \u0b8e\u0ba9\u0ba4\u0bcd \u0ba4\u0bc6\u0bb3\u0bbf\u0bb5\u0bbe\u0b95 \u0b89\u0ba3\u0bb0\u0bcd\u0ba8\u0bcd\u0ba4\u0bc1\u0b95\u0bca\u0ba3\u0bcd\u0b9f\u0bc1 \u0bb5\u0bb2\u0ba4\u0bc1 \u0b9a\u0bbe\u0bb0\u0bbf \u0b85\u0bb0\u0b9a\u0bbf\u0baf\u0bb2\u0bc8 \u0b86\u0ba4\u0bb0\u0bbf\u0baa\u0bcd\u0baa\u0bb5\u0bb0\u0bcd\u0b95\u0bb3\u0bc1\u0b9f\u0ba9\u0bcd \u0ba4\u0bca\u0b9f\u0bb0\u0bcd\u0ba8\u0bcd\u0ba4\u0bc1 \u0b89\u0bb0\u0bc8\u0baf\u0bbe\u0b9f\u0bbf \u0b92\u0bb0\u0bc1 \u0b95\u0b9f\u0bcd\u0b9f\u0ba4\u0bcd\u0ba4\u0bbf\u0bb2\u0bcd, \u0b89\u0bb3\u0bcd\u0bb3\u0bc2\u0bb0 \u0baa\u0bc2\u0b9f\u0bcd\u0b9f\u0baa\u0bcd\u0baa\u0bc6\u0bb1\u0bcd\u0bb1 \u0b87\u0bb0\u0bc1\u0bae\u0bcd\u0baa\u0bc1\u0b95\u0bcd\u0b95\u0bc7\u0b9f\u0bcd\u0b9f\u0bbf\u0ba9\u0bc8 \u0b85\u0ba4\u0ba9\u0bcd \u0b87\u0b9f\u0bc8\u0bb5\u0bc6\u0bb3\u0bbf\u0b95\u0bb3\u0bbf\u0ba9\u0bcd \u0b8a\u0b9f\u0bbe\u0b95 \u0b92\u0bb0\u0bc1 \u0b95\u0bc8\u0bb5\u0bbf\u0b9f\u0bcd\u0b9f\u0bc1 \u0ba4\u0bbf\u0bb1\u0baa\u0bcd\u0baa\u0ba4\u0bc1 \u0baa\u0bcb\u0bb2\u0bcd \u0b85\u0bb5\u0bb0\u0bcd\u0b95\u0bb3\u0ba4\u0bc1 \u0bae\u0ba9\u0b9a\u0bbe\u0b9f\u0bcd\u0b9a\u0bbf\u0baf\u0bbf\u0ba9\u0bc8 \u0b89\u0b9a\u0bc1\u0baa\u0bcd\u0baa\u0bbf\u0bb5\u0bbf\u0b9f \u0bae\u0bc1\u0b9f\u0bbf\u0baf\u0bc1\u0bae\u0bcd. \u0bb5\u0bbe\u0ba4\u0b99\u0bcd\u0b95\u0bb3\u0bbf\u0bb2\u0bcd \u0bb5\u0bc6\u0ba9\u0bcd\u0bb1\u0bc1 \u0b85\u0bb5\u0bb0\u0bcd\u0b95\u0bb3\u0ba4\u0bc1 \u0baa\u0bcb\u0bb2\u0bbf\u0ba4\u0bcd\u0ba4\u0ba9\u0ba4\u0bcd\u0ba4\u0bc8\u0ba4\u0bcd \u0ba4\u0bcb\u0bb2\u0bcd \u0b89\u0bb0\u0bbf\u0b95\u0bcd\u0b95 \u0bae\u0bc1\u0b9f\u0bbf\u0baf\u0bc1\u0bae\u0bcd. \u0b86\u0ba9\u0bbe\u0bb2\u0bcd \u2018\u0ba8\u0bbe\u0ba9\u0bcd \u0b9a\u0bc6\u0baf\u0bcd\u0bb5\u0ba4\u0bc7 \u0b85\u0bb1\u0bae\u0bcd. \u0b85\u0ba4\u0bc1\u0bb5\u0bc7 \u0b8e\u0ba9\u0bcd\u0ba9\u0bc8\u0baf\u0bc1\u0bae\u0bcd \u0b8e\u0ba9\u0bcd \u0b9a\u0bae\u0bc2\u0b95\u0ba4\u0bcd\u0ba4\u0bc8\u0baf\u0bc1\u0bae\u0bcd \u0b8e\u0ba4\u0bbf\u0bb0\u0bbf\u0baf\u0bbf\u0b9f\u0bae\u0bcd \u0b87\u0bb0\u0bc1\u0ba8\u0bcd\u0ba4\u0bc1 \u0b95\u0bbe\u0baa\u0bcd\u0baa\u0bbe\u0bb1\u0bcd\u0bb1\u0bc1\u0bae\u0bcd\u2019 \u0b8e\u0ba9 \u0bae\u0ba9\u0ba4\u0bbe\u0bb0 \u0ba8\u0bbf\u0ba9\u0bc8\u0baa\u0bcd\u0baa\u0bb5\u0bb0\u0bbf\u0b9f\u0bae\u0bcd \u0ba8\u0bbe\u0ba9\u0bcd \u0baa\u0bc7\u0b9a \u0b8e\u0ba9\u0bcd\u0ba9 \u0b87\u0bb0\u0bc1\u0b95\u0bcd\u0b95\u0bbf\u0bb1\u0ba4\u0bc1 ?"
}